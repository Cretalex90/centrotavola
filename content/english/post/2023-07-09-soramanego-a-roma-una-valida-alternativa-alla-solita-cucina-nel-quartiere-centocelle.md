---
title: Soramànego, a Roma una valida alternativa alla ‘solita cucina’ nel quartiere Centocelle
author: ciao
type: regular
date: 2023-07-09T17:32:53+00:00
url: /soramanego-a-roma-una-valida-alternativa-alla-solita-cucina-nel-quartiere-centocelle/
wordads_ufa:
  - s:wpcom-ufa-v3-beta:1688924188
timeline_notification:
  - 1688923975
categories:
  - News
tags:
  - cucina
  - roma

---
**_Un veneto (Pietro) e un sardo (Andrea) con la passione per la cucina. L’incontro a Bologna. La decisione di aprire un ristorante a Roma, quartiere Centocelle, rilevando una precedente attività. _**
{{< figure src="images/wp-content/uploads/2023/07/panzanella-roma-centocelle-soramanego.jpg" caption="Amuse bouche: Panzanella" >}}
 

Tutto ciò è quello in cui si sono tuffati Pietro Vincentini e Andrea Porta; soci e complici culinari del **_Soramànego_**, accattivante ristorantino in uno dei quartieri più popolosi della Capitale, che hanno accolto una sfida non facile ma entusiasmante. Quella di proporre una cucina ‘**pop e creativa**’, come la definiscono loro, rendendola disponibile e accessibile a quanta più clientela possibile. Soramànego, aperto alla fine dello scorso anno, a piena capienza raggiunge una cinquantina di coperti, ha a disposizione un giardino per gli aperitivi, una gradevole sala interna e un piccolo spazio esterno simil _dehor_. 
{{< figure src="images/wp-content/uploads/2023/07/roma-soramanego.jpg" caption="Uovo in camicia cbt, asparagi e cardoncelli " >}}
 

La **cucina è a vista**, altro trend particolarmente in voga tra le nuove aperture degli ultimi anni, quindi nulla sfugge al cliente che nulla vuole vedersi sfuggire. **Cosa si mangia** qui? Una proposta, per l’appunto, pop, adatta a una clientela medio giovane che è alla ricerca di alternative ai grandi classici della gastronomia capitolina. L’influenza sarda di Andrea si vede e si sente: oltre al **pane carasau** (proposto sia nel **cestino** assieme a una focaccia al carbone vegetale, sia a guarnizione di un **antipasto** a base di uovo in camicia cotto a bassa temperatura e cardoncelli a loro volta cbt prima della ripassata in padella), asparagi e pecorino. Proprio il formaggio di pecora è un altro richiamo, omaggio, alla terra natìa, riscoperta anche a fine pasto nella **piccola pasticceria** con una rivisitazione resa cheesecake delle **formagelle** (o _pardulas_), dolcetto tipico dell’isola. 
{{< figure src="images/wp-content/uploads/2023/07/agnolotti-soramanego-roma.jpg" caption="Agnolotti di faraona" >}}
 

E il resto? In entrata una **panzanella** che sembra un _rocher_: una gustosa pepita di pane nero, all’interno un pomodorino e crema di basilico alla base. Oltre al già citato antipasto con uovo, funghi e asparagi nota di merito per gli **agnolotti** ‘home made’ ripieni di **faraona**, chips della sua pelle, pomodorini canditi adagiati sul gustoso fondo dell’animale, ben tirato. Come secondo arriva un **coniglio arrotolato**, peperoni e ricotta, prima del **dolce**: **panna cotta** (dalla consistenza assolutamente non budinosa, ma gradevole e molto leggera) alla ciliegia e basilico. Referenze sarde come detto anche per quanto riguarda la piccola pasticceria: la **coccola finale** è la già citata pardulas con zafferano di San Gavino Monreale, materia prima tipica della zona d’origine dello chef e in fase di sperimentazione nella cucina del locale.
{{< figure src="images/wp-content/uploads/2023/07/pardulas-soramanego-roma.jpg" caption="Pardulas con zafferano sardo" >}}
 

Se capitate in zona **Centocelle** cercate questo localino (tra l’altro gradevolmente arredato e accogliente). I ragazzi sono giovani, entusiasti (si vede) e molto carichi. Meritano una possibilità.