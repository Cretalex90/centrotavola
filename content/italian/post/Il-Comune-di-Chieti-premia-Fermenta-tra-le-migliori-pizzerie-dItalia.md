---
title: 'Il Comune di Chieti premia Fermenta: tra le migliori pizzerie d’Italia'
date: 2025-08-02T00:00:00.000Z
type: regular
draft: false
images:
  - /images/fermenta-pizzeria-chieti.jpg
categories:
  - News
tags:
  - pizzeria
  - chieti
  - fermenta
---

Nella mattinata dello scorso 28 luglio, il sindaco di **Chieti** Diego Ferrara, affiancato dall’assessore al Commercio Manuel Pantalone, ha consegnato una targa celebrativa ai titolari della pizzeria **Fermenta**, situata a Chieti Scalo. Il riconoscimento arriva in seguito ai numerosi **traguardi raggiunti a livello nazionale** da questa realtà locale, che ormai da anni si distingue per qualità, creatività e un forte legame con il territorio.

Durante la cerimonia, l’assessore Pantalone ha definito Fermenta «**tra le migliori pizzerie del Paese** e luogo di costante sperimentazione», sottolineando come questo premio sia il simbolo del riconoscimento dell’intera città a uno spazio che rappresenta l’eccellenza gastronomica locale e il meglio della filiera agroalimentare abruzzese.

### Fermenta: l’Abruzzo sulla pizza

Fermenta nasce da un progetto condiviso tra **Luca Cornacchia**, pizzaiolo e anima tecnica del locale, e **Giorgia Santuccione**, sommelier e responsabile di sala. Insieme hanno costruito una realtà gastronomica che reinterpreta la pizza con uno sguardo contemporaneo, ma profondamente radicato nel territorio.

Le pizze di Fermenta raccontano l’Abruzzo a partire dagli ingredienti: pomodoro “Pera d’Abruzzo” al posto della classica San Marzano, latticini ottenuti da pecora – come lo yogurt e il Pecorino di Farindola – in alternativa alla mozzarella di bufala, e farine che includono cereali antichi e grani locali. Anche gli impasti sono frutto di ricerca e tecnica, con idratazioni elevate e maturazioni di circa 48 ore, che rendono le pizze leggere, fragranti e altamente digeribili. Il risultato è un cornicione ben sviluppato, alveolato, sempre fragrante, simbolo della cosiddetta “pizza contemporanea”.

Il riconoscimento conferito dal Comune di Chieti è il coronamento di un percorso costruito con **passione, studio e una profonda conoscenza del territorio**. Fermenta continua a confermarsi ambasciatrice dell'enogastronomia territorio, una vetrina sull’Abruzzo più autentico.
