---
title: 'Perugia: chiude L''Acciuga, storico stellato cittadino'
date: 2025-08-09T00:00:00.000Z
type: regular
draft: false
images:
  - /images/acciuga_ristorante_sala_alessandro_creta.jpg.webp
categories:
  - News
tags:
  - chiusura
  - ristorante
  - perugia
  - L'acciuga
---

Voci a riguardo erano iniziate a circolare già da qualche settimana. Da inizio estate più o meno si mormorava di una prossima **chiusura** del ristorante **L'Acciuga**, storico indirizzo stellato di Perugia, il primo in città ad aver ottenuto il riconoscimento della Michelin dopo tanti anni senza macaron. Ora è tutto **ufficiale**: tramite un post pubblicato sui social è stato comunicato ciò di cui si parlava ormai da tempo. L'Acciuga effettuerà il suo ultimo servizio a fine agosto, poi le porte si chiuderanno. Se riapriranno, in altra veste, per un nuovo progetto al momento non è dato saperlo, e non ci sono (perlomeno per ora) indizi ufficiali che portano verso questa direzione.

![](/images/acciuga_sala_cucina_vista_perugia_alessandro_creta.jpg.webp)

Alla fine dello scorso anno la separazione dallo chef Marco Lagrimino, il quale per motivi personali decise di lasciare la cucina del ristorante. Cucina affidata poi alle giovani mani di Francesco Rossetti e Matteo Peppoloni, che negli ultimi mesi hanno proposto la loro filosofia e idea gastronomica.

### Chiude L'Acciuga a Perugia, il messaggio social

"Il 31 agosto 2025 L’Acciuga farà il **suo ultimo servizio** - così recita il post pubblicato sui social dal canale del ristorante - Abbiamo dato il massimo, non abbiamo nessun rimpianto, ma solo bellissimi ricordi. Grazie ai nostri clienti, ai fornitori, alle guide e ai giornalisti che ci hanno raccontato, e grazie soprattutto a tutto lo staff. Vi aspettiamo fino a fine agosto, per chi volesse cogliere l’attimo o semplicemente passarci a salutare. È stato un viaggio bellissimo". Assieme a questo messaggio social anche quello del proprietario Luca Caputo: "È stato un bel viaggio, pieno di difficoltà ma con tante soddisfazioni. Ci tenevo a ringraziare tutti: clienti, fornitori, guide di settore...Le cose belle vanno commemorate ed è per questo che resterai un gran bel vissuto della mia vita" recita un passaggio del post pubblicato in rete da Caputo.
