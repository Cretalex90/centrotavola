---
title: >-
  Umbria POP: la serata dedicata alla cucina del territorio secondo due dei più
  giovani talenti umbri
date: 2025-05-21T22:00:00.000Z
type: regular
draft: false
images:
  - /images/umbria-chef-giovani-cascini-lunghi.jpg
---

Giovedì 29 maggio ad **Agello** (PG) due giovani chef umbri propongono un menu tra radici e visione contemporanea.

Un dialogo tra **due cuochi della nuova generazione**, uniti da un legame profondo con la loro terra e da una cucina personale, capace di guardare avanti senza perdere contatto con le radici. È lo spirito di **Umbria Pop**, la cena a quattro mani in programma **giovedì 29 maggio alle 20.00 presso il Centumbrie Evo Bistrot** di Agello, con protagonisti **Elia Lunghi**, resident chef del bistrot, e **Nicola Cascini**, chef de La Locanda del Cardinale di Assisi. Nati rispettivamente nel 1993 e nel 1998, i due cuochi porteranno in tavola un percorso a più voci, costruito sull’alternanza di piatti firmati, pensati come tappe di un racconto condiviso tra stagionalità, tecnica e ricordi. L’obiettivo è restituire un’immagine dell’Umbria autentica e contemporanea al tempo stesso, popolare nell’approccio e alta nell’esecuzione.

Nel **menu**: lingua con crema di fagioli neri e aglio nero, carciofo alla brace con pesto di sedano e semi di zucca, tagliolini con ragù di pollo bianco nostrano e crema di borragine, fino al piccione con patata affumicata e more selvatiche sotto aceto. Una selezione di vini in abbinamento accompagnerà le portate. “Per me cucinare è interpretare la memoria con occhi nuovi” spiega Elia Lunghi. “La mia cucina è istintiva, legata alla materia prima, ma sempre in cerca di un dettaglio che sorprenda. Con Nicola abbiamo costruito una trama comune, senza forzature, dove ogni piatto racconta un pezzo di Umbria che ci somiglia”.

“*Credo in una cucina essenziale, sincera, dove ogni ingrediente ha un senso*” aggiunge Nicola Cascini. “*Umbria Pop è un’opportunità per uscire dalla comfort zone, dialogare, contaminarsi. Insieme ad Elia abbiamo cercato un equilibrio tra due percorsi diversi ma complementari*”. Il costo della serata è di 55 euro a persona, wine pairing incluso. Posti limitati, prenotazione obbligatoria.

Link di prenotazione: [https://centumbrie.superbexperience.com/reserve/experience/681e2b6227066f0b0265f5ee](https://centumbrie.superbexperience.com/reserve/experience/681e2b6227066f0b0265f5ee)
