---
title: 'Tra novità e tradizione: dove va la gelateria oggi?'
author: Lorenza Bernini
date: 2025-05-20T22:00:00.000Z
type: featured
draft: true
images:
  - /images/gelateria-lolla-gelato-viterbo.png
categories:
  - News
tags:
  - gelato
  - lolla gelato
  - gelateria
---

La gelateria italiana oggi si trova a un bivio: da una parte innovazione e creatività, dall'altra la comodità delle soluzioni pronte. Sono due mondi che corrono paralleli e che spesso il cliente non sa di dover scegliere.

### Due strade diverse

Negli ultimi anni i gelatieri più appassionati hanno fatto passi da gigante, studiando e sperimentando nuove tecniche, nuovi ingredienti tecnici, nuovi formati e nuovi accostamenti. La gelateria si declina in modo differente anche nei vari Paesi: in Spagna, ad esempio, si punta molto sull'innovazione tecnica e sulla presentazione. Accanto a loro, però, rimane una grande fetta di professionisti che preferisce la via più semplice: usare preparati industriali e basi già pronte. Questo modo di lavorare velocizza sicuramente la produzione, ma toglie valore alla figura del gelatiere, che diventa un semplice assemblatore e limita la sua impronta personale su ciò che prepara.

![](/images/gelato-lolla-gelateria.jpg)

### Il gelato che racconta chi lo fa

Come afferma il preparatissimo gelatiere Stefano Ferrara, uno dei maestri più innovativi, oggi sarebbe meglio puntare a un "gelato identitario": un prodotto che rifletta la personalità di chi lo crea. Il vero gelatiere mette nel suo gelato la propria visione, la tecnica e il gusto personale. Chi invece si affida a preparati industriali rinuncia a questa possibilità, offrendo un prodotto che, per quanto buono, finisce per assomigliare a tanti altri.

Non c'è niente di più bello che assaggiare due gelati dello stesso gusto – magari una nocciola o un pistacchio – e scoprire che hanno caratteri completamente diversi, proprio come accade con due vini prodotti dallo stesso vitigno ma da produttori differenti: stessa materia prima, risultato diverso.

### Non accontentarsi del primo gelato

Chi ama il gelato, quindi, può decidere di non fermarsi alla gelateria più comoda o alla prima che incontra. Vale la pena esplorare, assaggiare, confrontare. In Italia abbiamo gelatieri straordinari che ogni giorno inventano, migliorano, selezionano ingredienti speciali. Il mondo del gelato ha ancora tantissimo da raccontarci: basta avere la curiosità di ascoltare e il palato pronto per nuove esperienze. La differenza tra un gelato e l'altro si sente eccome, e scoprirla è un piacere che vale sempre la pena!
