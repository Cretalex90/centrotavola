---
title: Come e cosa si mangia al ristorante di Carlotta Delicato
author: Alessandro Creta
type: regular
date: 2023-06-02T15:12:36+00:00

wordads_ufa:
  - s:wpcom-ufa-v3-beta:1685719858
timeline_notification:
  - 1685718761
categories:
  - interviste bistrot
  - News
tags:
  - chef
  - cucina
  - cucina italiana
images: ["/images/wp-content/uploads/2023/05/officina-visiva-creta-alessandro-cookist-carlotta-delicato_contigliano_rieti_43.webp"]
---
_**Periodicamente nel mondo del food esce una precisa domanda: “quale sarà la meta gastronomica di quest’anno o del prossimo futuro?”, e in tanti provano a indicare precise città o province più o meno grandi come nuove destinazioni da segnare sulla cartina della ristorazione italiana del domani.**_ 
{{< figure src="/images/wp-content/uploads/2023/05/officina-visiva-creta-alessandro-cookist-carlotta-delicato_contigliano_rieti_5.webp" >}}
 

Detto come è sempre difficile indicare, e cogliere, le previsioni del genere, per di più in una materia liquida come la **cucina** e la **ristorazione**, io credo che siano i **borghi** in generale a potersi ritagliare (lo fanno già da qualche tempo in realtà) il loro ruolo e il loro spazio in questo ambito. Piccolo gioielli tra il verde di cui l’Italia già poteva farsi forte, arricchiti da un numero crescente di proposte gastronomiche (dalla trattoria a conduzione famigliare al ristorante di fine dining) in grado di incuriosire, attrarre, appassionati o semplici passanti. 
{{< figure src="/images/wp-content/uploads/2023/05/officina-visiva-creta-alessandro-cookist-carlotta-delicato_contigliano_rieti_57.webp" >}}
 

Questo mio pensiero è stato confermato dall’ultima visita al **ristorante Delicato** in quel di Contigliano, borghetto di non molte anime tra le alture della **Sabina** (Rieti è a 15 km) in cui **Carlotta** da un anno ha avviato un ristorante capace in pochi mesi di far (molto) parlare di sé. “Pensavamo avremmo fallito” mi ha detto Carlotta col sorriso, sarcasticamente ma nemmeno troppo forse, ricordando i primi periodi di attività e la realtà in cui ha scelto di agire. “Oggi invece spesso siamo pieni” rivendica, con orgoglio un po’ mascherato secondo me, ma consapevole di star vincendo una **scommessa** mica da poco. 
{{< figure src="/images/wp-content/uploads/2023/05/officina-visiva-creta-alessandro-cookist-carlotta-delicato_contigliano_rieti_21.webp" caption="Cardoncello glassato" >}}
 

A Carlotta piacciono le sfide e più sono complicate più si mette in testa di portarle al termine. Il suo ristorante con annesso successo è la cartina di tornasole della sua mentalità. Un locale piccolo in un posto piccolo e tranquillo, un contesto discreto per una meta che non si raggiunge poi così facilmente. Non si arriva certo per caso qua, le grandi rotte turistiche sono altrove, ma questo è esemplificativo della sfida raccolta (e fin qui riscossa) da **Carlotta** in cucina e suo marito **Gabriele** in sala. Il ristorante, infatti, è a totale conduzione famigliare. E la famiglia è giovane, molto giovane: 29 anni lei, 34 lui, con un bimbo di due anni che li aspetta a casa. E tutto è stato costruito in modo sartoriale per poter conciliare **famiglia e lavoro**: numero di coperti ridotto (massimo 24 commensali), abolite le lunghe preparazioni per poter attuare una cucina dal vivo, immediata, agilmente e facilmente disponibile.
{{< figure src="/images/wp-content/uploads/2023/05/officina-visiva-creta-alessandro-cookist-carlotta-delicato_contigliano_rieti_33.webp" caption="Bottoni ripieni al coniglio, mascarpone e lime" >}}
 

Allora parliamone, della cucina. Rubo una considerazione fatta da una commensale al tavolo accanto al mio. “I tuoi piatti rispecchiano il tuo volto”, e credo sia un’affermazione esemplificativa della filosofia di Carlotta. Non si poteva trovare un giudizio più azzeccato. Siamo di fronte a una cucina attenta, pulita, a modo e ben fatta. Una cucina non rivendicata come gourmet o troppo ricercata ma buona, che volte sa essere **comfort** a volte invece più **azzardata**. 
{{< figure src="/images/wp-content/uploads/2023/05/officina-visiva-creta-alessandro-cookist-carlotta-delicato_contigliano_rieti_43.webp?w=1000" caption="Quaglia ripiena di maiale, funghi e uvetta" >}}
 

È però una cucina **genuina**, che rispecchia il territorio ma non si fissa sul chilometro zero. Una cucina coerente con ciò che Carlotta racconta e trasmette, tanto a parole quanto con gli occhi. Che cosa si mangia? Innanzitutto (almeno per ora) non c&#8217;è un menu degustazione: &#8220;Voglio lasciare liberi i clienti di scegliere i piatti secondo i loro gusti, non costringerli a mangiare ciò che dico io&#8221;, confessa la chef. Non è escluso in futuro, però, un piccolo percorso proposto dalla cucina.
{{< figure src="/images/wp-content/uploads/2023/05/officina-visiva-creta-alessandro-cookist-carlotta-delicato_contigliano_rieti_25.webp" caption="Uovo barzotto allo zafferano, crema di pecorino, fave, asparagi e piselli" >}}
 

Passiamo ai piatti assaggiati. I **funghi cardoncelli** sono succosi e consistenti quasi come un pezzo di carne, super la crema di pecorino su cui è adagiato l’**uovo barzotto**, accompagnato da fave (e chi se non loro, sennò) asparagi e piselli (che un po’ qua in mezzo scompaiono per la loro delicatezza). La **lingua di vitello** “tonnata” è stata una piacevole scoperta, così come i **bottoni ripieni di coniglio** con mascarpone e lime. Dei due secondi assaporati non so davvero quali scegliere: da una parte **l’anatra** con una deliziosa crema di barbabietola (accostamento più che azzeccato), dall’altra una **quaglia** ripiena di maiale, funghi e uvetta che probabilmente entra nella lista dei miei piatti del cuore. Non sarà una cucina gourmet come affermano Carlotta e Gabriele (che poi cosa significa davvero, gourmet) ma è una cucina che per certi versi ricorda quella di casa, famigliare, in cui potersi identificare e riconoscere, fatta con tutti i crismi e le attenzioni del caso, se non anche qualcosa in più. 

Brava Carlotta e bravo Gabriele: tra l’altro vi si legge negli occhi e lo si vede nei modi che siete brave persone.

<a href="https://www.officinavisiva.it/" target="_blank" rel="noreferrer noopener"><strong>Foto di Officina Visiva</strong></a>