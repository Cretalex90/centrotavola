---
title: >-
  Federica e Davide: due ragazzi di Roma, un sogno realizzato tra le colline di
  Todi
date: 2025-05-13T22:00:00.000Z
type: regular
draft: false
images:
  - /images/aurora-borgo-cipressi.jpg
categories:
  - In buone mani
tags:
  - l'aurora
  - ristorante
  - todi
  - borgo dei cipressi
---

C’è chi immagina una vita diversa e poi c’è chi, come **Federica Pasetto** e **Davide Barone**, trova il coraggio di cambiarla davvero. Entrambi under 35, romani di origine ma contadini per scelta, hanno lasciato alle spalle la frenesia della capitale per costruire – letteralmente – un nuovo futuro tra le dolci colline umbre. Il loro progetto si chiama **Borgo dei Cipressi**, un antico casale ristrutturato nei pressi di Todi, oggi rinato come raffinata struttura ricettiva con sei camere e, soprattutto, come casa del ristorante **L’Aurora**, dedicato alla nonna di Federica, da cui ha ereditato la proprietà e l’ispirazione per questa nuova vita. Nel pieno della pandemia, Federica e Davide hanno dato forma a un sogno. “Affamati e folli”, come direbbe Steve Jobs: affamati di autenticità e significato, folli quanto basta per lasciare certezze e comfort, inseguendo un'idea di ospitalità radicata nella terra e nella semplicità.

![](</images/borgo cipressi aurora todi.png>)

**Davide**, 30 anni, ha un curriculum di rispetto: si è formato nelle cucine stellate de La Pergola di **Heinz Beck **e di Attimi a Fiumicino. Oggi, però, cucina con un altro spirito: meno clamore, più verità. Una cucina **concreta**, silenziosa, di sostanza, che valorizza ogni ingrediente senza sovrastrutture anche fuori contesto per il luogo in cui ci troviamo. Accanto a lui, **Federica**, 34 anni, panificatrice e pasticcera, si divide tra la sala e il laboratorio. Con il casale ha ereditato anche 14 ettari di terra, trasformati in un patrimonio agricolo vivo e fertile. Da lì nasce tutto: un grande orto stagionale che rifornisce quotidianamente la cucina, con ortaggi ed erbe freschissime. Zucchine, pomodori, finocchi, cavoli, melanzane, ma anche frutta – pesche, albicocche, cachi, susine – e un piccolo allevamento di galline, oche e papere per uova fresche a chilometro zero. La filosofia di L’Aurora è chiara e coerente: **utilizzare il più possibile ciò che cresce nei propri campi** e, per il resto, affidarsi esclusivamente a piccoli produttori locali, tutti nel raggio di 20 chilometri. È una scelta di coerenza, certo, ma anche d’amore per il territorio.
