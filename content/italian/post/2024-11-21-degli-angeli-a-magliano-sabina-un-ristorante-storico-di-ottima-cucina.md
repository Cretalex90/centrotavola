---
timeline_notification:
  - 1732178623
firehose_sent:
  - 1732178620
title: 'Degli Angeli, a Magliano Sabina un ristorante storico di ottima cucina'
author: Alessandro Creta
date: 2025-04-03T22:00:00.000Z
type: regular
images:
  - /images/00_48_FOOD_OFFICINA_VISIVA_LAURA_MARCIANI_ARTICOLO_20_1.jpg.webp
categories:
  - Ristoranti
  - News
tags:
  - degli angeli
  - rieti
  - ristorante
  - sabina
  - tuscia
---

Nel borgo reatino al confine con l’Umbria, a poca distanza dal casello autostradale, un indirizzo che è diventato un punto di riferimento per il buon mangiare e buon bere della zona. **Degli Angeli**, il ristorante della famiglia Marciani.

In un piccolo borgo di Magliano Sabina (Rieti), situato al confine tra Lazio e Umbria, il **Ristorante Degli Angeli** si distingue per la sua capacità di unire due mondi gastronomici: quello dell’osteria contemporanea, dove la genuinità e l’informalità sono pilastri fondamentali, e quello del fine dining, che celebra l’attenzione al dettaglio e la cura nella presentazione. Un connubio che regala un’esperienza genuina, avvolta in un’atmosfera calda e accogliente, capace di far sentire ogni cliente come un ospite abituale, quasi come un amico.

![](/images/wp-content/uploads/2024/11/degli-angeli-marciani-ristorante-magliano-alessandro-creta.webp)

Situato a pochi minuti di auto dal casello autostradale di Magliano Sabina, il ristorante è un punto di riferimento per chi cerca autenticità culinaria e un’ospitalità sincera. Non a caso, il Degli Angeli è da oltre quarant’anni presente nelle principali guide gastronomiche, grazie all’impegno costante della famiglia **Marciani**, che lo gestisce con passione e dedizione da oltre un secolo.

### **Una storia lunga oltre 100 anni**

Il legame tra il ristorante **Degli Angeli e la famiglia Marciani** affonda le radici nella storia. Tutto iniziò più di un secolo fa, quando i **bisnonni** di Laura e Mauro Marciani, gli attuali proprietari, aprirono un piccolo emporio in una zona di transito per i commercianti. L’emporio si evolse con il passare degli anni (e delle richieste di chi passava da queste parti), trasformandosi in un’osteria che offriva vino, carni e insaccati di produzione propria. Negli anni ’50 del Novecento, la naturale evoluzione portò alla **nascita del ristorante**, che continuò a crescere e a innovarsi, diventando una tappa obbligata per chi attraversava questa parte d’Italia.

![](/images/wp-content/uploads/2024/11/marciani-degli-angeli-ristorante-magliano-alessandro-creta.webp)

Oggi il ristorante offre anche otto camere per il pernottamento e un piccolo negozio alimentare con una bottega di carni e prodotti locali, mantenendo così vivo il **legame** con le sue origini. La gestione è affidata a **Laura**, padrona della cucina, e **Mauro**, che si occupa della sala e della selezione di vini e **oli extravergine di oliva**, con un’offerta che spazia dalle eccellenze locali a quelle nazionali.

### Degli Angeli e la cucina autentica di Laura Marciani

Laura Marciani, più che una chef, è una **cuoca autentica**, quasi una “mamma” per tutti i suoi ospiti. La sua cucina è un omaggio alla tradizione contadina e casalinga, con piatti ricchi di sapore, genuini e abbondanti, preparati con passione e **ingredienti di qualità**, molti dei quali provenienti dall’orto e dal mattatoio di famiglia. La **giusta attenzione al dettaglio**, come un indirizzo del genere richiede, senza eccessive forzature.

![](/images/wp-content/uploads/2024/11/degli-angeli-magliano-sabina-marciani-battuta-alessandro-creta.webp)

Il menu si apre con antipasti che raccontano il territorio, come una zuppetta di lenticchie di Castelluccio e polpettine di erbe spontanee, raccolte nei campi che circondano il ristorante. Segue una battuta di fassona con parmigiano stagionato 36 mesi, tartufo e nocciole locali, e la coratella di agnello, simbolo di una cucina schietta e saporita.

Tra i primi piatti, spiccano gli **gnocchi alla malva con ragù di lepre e pecorino**, una proposta ricca e appagante, e i tagliolini fatti a mano con guanciale di maialino nero. I secondi celebrano la tradizione con il **piccione cotto alla brace**, servito intero e da gustare con le mani, accompagnato da una salsiccia di fegato aromatizzata all’arancia, la famosa “mazzafegato”, creata in omaggio al nonno di Laura e Mauro.

![](/images/wp-content/uploads/2024/11/ristorante-degli-angeli-magliano-marciani-menu-alessandro-creta.webp)

La chiusura è affidata ai dessert storici di Laura, tra cui spiccano una torta di mele e un **dolce alle castagne**, che da trent’anni è il fiore all’occhiello della carta.

Il Ristorante Degli Angeli non è solo un luogo dove mangiare: è un’esperienza che abbraccia la cucina, il vino e l’ospitalità. Grazie a un team di 15 persone, **ogni dettaglio è curato** per offrire ai clienti un momento da ricordare e, perché no, raccontare. **Mauro**, con la sua passione per il vino e l’olio, ha creato una selezione di eccellenze che accompagna perfettamente i piatti di **Laura**, in un’atmosfera familiare ma elegante, che invita a rallentare e godersi il momento.
