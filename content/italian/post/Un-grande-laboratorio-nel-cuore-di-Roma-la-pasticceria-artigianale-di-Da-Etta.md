---
title: 'Un grande laboratorio nel cuore di Roma: la pasticceria artigianale di Da Etta'
date: 2025-07-21T00:00:00.000Z
type: regular
draft: false
images:
  - /images/etta-roma-colazioni.jpg
categories:
  - Ristoranti
tags:
  - dolci
  - artigianale
  - roma
  - pasticceria
---

Situato in una delle piazze più romantiche del rione, piazza in Piscinula, il locale di circa 400 metri quadrati si sviluppa su cinque ampie vetrine che si affacciano sulla strada. L’ambiente, accogliente e informale, con un’atmosfera calda data dall’uso del legno e mattoncini a vista, offre una **proposta all day long**: dalla **colazione** con lievitati e sfogliati fatti in casa, passando per un pranzo veloce con toast, insalate, maritozzi salati e piatti della tradizione romana, fino **all’aperitivo** e alla **cena** in osteria moderna con una cucina che valorizza materie prime di qualità e ricette locali rivisitate. Il locale dispone inoltre di un grande spazio esterno e di una cantina con oltre 5.000 etichette selezionate. Tra i punti di forza di Da Etta c’è la pasticceria curata da **Selene Coppotelli,** pastry chef di grande tecnica e sensibilità, che ha fatto della tradizione evolutail cuore della sua visione.

![](/images/etta-roma.jpg)

Originaria della Ciociaria, ma cresciuta professionalmente tra Roma e Milano, Coppotelli ha mosso i primi passi nelle cucine stellate dell’Hassler di Romacon Francesco Apreda e Dario Nuti, per poi proseguire al Mandarin Oriental di Milano con Antonio Guida e, soprattutto, Marco Pinna, da lei considerato un vero e proprio mentore. Una formazione intensa, anche umanamente, che oggi si riflette in un lavoro quotidiano fatto di attenzione, metodo e creatività. Per Selene Coppotelli, la pasticceria è un equilibrio tra memoria e innovazione, dove ogni ricetta è un gesto tecnico e affettivo. È questa la **chiave di lettura** del suo lavoro: evolvere la tradizione senza mai tradirla, con attenzione alle materie prime, ai tempi e alla qualità del risultato.

### Etta a Roma, punto di forza la colazione

Arrivata da Etta nel 2023, Selene ha trovato il contesto ideale per esprimere la propria idea di pasticceria: un **grande laboratorio a vista da 40 mq**, attrezzato in modo eccellente, che non solo rifornisce l’offerta del locale di piazza in Piscinula, ma anche altri indirizzi del gruppo Oste per caso, tra cui Vanda, Puntarella e Osteria Der Belli. Insieme alla sua seconda, Benedetta Mattioli, porta avanti un lavoro tutto al femminile che coniuga tecnica, rigore e sensibilità. La proposta dolce da Etta è strutturata e coerente, capace di attraversare ogni momento della giornata. La **colazione** è uno dei momenti d’oro: croissant farciti al momento, lievitati e viennoiserie realizzati con lievito madre e 12 ore di lievitazione, dal kranz all’arancia e cioccolato fondente alla girella con uvetta, passando per pain suisse, maritozzo, danese alle mele, cruffin, pancakes, sfogliati con frutta di stagione e pan brioche fatto in casa con confetture. Immancabili anche pizzette rosse, uova in varie preparazioni, toast, avocado toast e dolci da forno come plumcake e torte da credenza.
