---
title: >-
  “I Magnifici 7”: al via le masterclass d’eccellenza di Megadolciaria con i
  grandi maestri della pasticceria
date: 2025-05-08T22:00:00.000Z
type: regular
draft: true
images:
  - /images/dolce-megadolciaria.jpg
categories:
  - News
tags:
  - megadolciaria
  - dolci
  - pasticceria
---

A partire da mercoledì 28 maggio prende il via “I Magnifici 7”, il nuovo ed esclusivo ciclo di masterclass promosso da Megadolciaria, punto di riferimento per il settore pastry nel Lazio. L’iniziativa è pensata per i professionisti del mondo dolciario e si svolgerà all’interno del MEGA’S Labo, l’area formativa dell’azienda attrezzata con tecnologie di ultima generazione, grazie al supporto tecnico di Friulinox, Polin e Orved. Il format prevede la partecipazione di sette nomi di spicco della pasticceria italiana, che si alterneranno nella conduzione di incontri altamente formativi, orientati alla sperimentazione e all’aggiornamento professionale continuo. L’obiettivo è offrire ai clienti di Megadolciaria una formazione di alto livello, con un focus specifico sull’utilizzo di materie prime d’eccellenza e su tecniche innovative, pratiche e replicabili.

A inaugurare il ciclo di incontri sarà Leonardo Di Carlo, in programma mercoledì 28 maggio dalle ore 14:00. Conosciuto come “L’Alchimista della Pasticceria”, Di Carlo è uno dei pionieri della pasticceria scientifica in Italia. Famoso per la sua capacità di innovare e reinterpretare le basi della tradizione dolciaria con rigore tecnico e creatività, è anche apprezzato per il suo stile comunicativo chiaro, dinamico e coinvolgente. Durante questa prima masterclass, il maestro proporrà “Dolcezze da forno”, una selezione di torte perfette per l’estate: ideali per picnic, gite fuori porta, merende in spiaggia o pranzi al sacco. Le ricette, realizzate con le farine della linea Uniqua del Molino Dallagiovanna (Bianca, Magenta, Rossa e Verde), saranno semplici, veloci, ma dal risultato sempre impeccabile.

Il valore aggiunto? Le preparazioni saranno pensate per resistere al caldo, non richiederanno passaggi complicati e potranno essere realizzate in anticipo, abbattute e facilmente trasportate: perfette per la bella stagione.
