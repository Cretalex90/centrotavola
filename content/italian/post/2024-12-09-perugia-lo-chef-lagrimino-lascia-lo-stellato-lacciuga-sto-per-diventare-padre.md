---
title: 'Perugia, lo chef Lagrimino lascia lo stellato L’Acciuga: «Sto per diventare padre»'
author: Alessandro Creta
type: regular
date: 2024-12-09T08:42:44+00:00

firehose_sent:
  - 1733733766
timeline_notification:
  - 1733733767
categories:
  - News
tags:
  - acciuga
  - perugia
  - ristorante
  - stellato
images: ["/images/wp-content/uploads/2024/12/lagrimino-perugia-acciuga.webp"]
---
_  
Tramite una lettera condivisa sui social lo chef Marco Lagrimino annuncia un nuovo importante capitolo della sua vita privata. Colui che ha portato la prima Stella a Perugia, infatti, lascia L’Acciuga dal prossimo 15 gennaio. Nuove priorità per lui: diventerà padre._

Una decisione che segna la fine di un capitolo e l’inizio di un altro: **Marco Lagrimino**, lo chef che ha portato la prima stella Michelin a Perugia, annuncia il suo addio a **L’Acciuga**, il ristorante di via Settevalli di cui vi avevamo parlato pochi mesi fa. Dopo aver ottenuto il prestigioso riconoscimento nel 2021 e averlo confermato per quattro anni consecutivi, Lagrimino si prepara a intraprendere una nuova fase della sua vita, motivata da un cambiamento personale significativo: «**A brevissimo diventerò padre**, e si sa nella vita le priorità cambiano», ha dichiarato in una sentita lettera condivisa sui social.

L’avventura di Lagrimino a L’Acciuga è iniziata nel 2020, e nel giro di due anni il ristorante è diventato un punto di riferimento per l’alta cucina in Umbria. La stella Michelin, arrivata nel 2021, ha segnato una svolta non solo per il locale, primo ristorante a ottenere il macaron francese nella città di Perugia. **L’Acciuga** è cresciuto non solo come luogo d’eccellenza culinaria, ma anche come simbolo di innovazione e passione. «_Mi ha dato tanto e a cui io ho dato tantissimo_», ha scritto lo chef nel suo post di commiato.

Lagrimino resterà alla guida della cucina di L’Acciuga **fino al 15 gennaio**. Successivamente, dopo un breve periodo di chiusura, il ristorante riaprirà a febbraio con una nuova guida: gli attuali sous-chef **Francesco Rossetto e Matteo Peppoloni,** chiamati ora a nuove responsabilità ma ambasciatori di continuità col passato e, si augurano, anche di future conferme. Entrambi trentenni, Rossetto e Peppoloni fanno parte della brigata rispettivamente da tre anni e mezzo e da un anno e mezzo. Saranno loro a ideare un nuovo menù, mantenendo però l’identità che ha reso celebre il ristorante. «È un’opportunità per loro, so quanto valgono e cosa possono fare. Conoscono le dinamiche del ristorante e sapranno portarlo avanti», ha spiegato Lagrimino.

_Foto dal profilo Facebook dello chef Lagrimino_