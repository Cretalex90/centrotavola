---
title: 'Lillero, la trattoria contemporanea che "resiste" nel centro di Terni'
author: Alessandro Creta
date: 2025-09-25T00:00:00.000Z
type: featured
draft: true
images:
  - /images/lillero-terni-alessandro-creta.png
categories:
  - Ristoranti
tags:
  - osteria
  - terni
  - lillero
---

Nosotros somos la resistencia. Noi siamo la resistenza. Si può parafrasare così, pescando dalla cultura popolare una celebre battuta ricavata dalla serie La Casa di Carta, la filosofia, l’animo e la benzina che manda avanti Lillero. A Terni una trattoria “diversa”, per così dire, baluardo di buon mangiare e buon bere in una città generalmente un po’ sopita sotto l’aspetto enogastronomico, contesto che rende maggior credito a questo localino del centro che, grazie alla verve dei giovani proprietari, sta raccogliendo sempre più apprezzamenti da pubblico e critica. 

![](/images/Lillero-sala-terni.JPG)

È Alessio, uno dei soci proprietari di Lillero, a mettere in risalto proprio questo aspetto. «Come descriverei Lillero? Come un punto di resistenza - dice -Terni è una città che perde pezzi, che fatica a rialzarsi. Noi vogliamo alzare queste quattro mura antiche e dare un futuro diverso alla cucina umbra: custodirla, evolverla, non lasciarla indietro. Ci sentiamo la resistenza di Terni, con la nostra trattoria che non si arrende e cerca di andare avanti. Giorno dopo giorno, servizio dopo servizio».

![](/images/IMG_3243.jpg)

### Cosa si mangia da Lillero a Terni: un menu giornaliero

Una trattoria old school, ricavata in un palazzo storico con le volte rosse di mattoni in cotto, e le vibes di locale informale in cui c’è grande attenzione verso la resa qualitativa dell’offerta generale. Tanti riferimenti al maiale: animale che compare già nel logo del ristorante, e che ritroviamo sotto varie forme sia in raffigurazioni artistiche sia in simpatici salvadanai sistemati sulle tavole. Campeggiano i riconoscimenti delle guide di settore (Lillero è anche Chiocciola Slow Food, risultando tra le migliori 300 trattorie d’Italia), disegni e quadri. Le tavole, rigorosamente in legno, così come le sedie, tutte diverse tra di loro e con la seduta in paglia. Insomma, a primo impatto ciò che ci si aspetterebbe da una trattoria classica. 

![](/images/antipasti-lillero-terni-menu.jpg)

Si va più sul contemporaneo, invece, per l’idea e la resa di cucina. Una filosofia che pesca sì, dove possibile, dalla tradizione, ma che dove possibile trasforma poi ricette del territorio in una chiave moderna, personalizzata e personalizzante, ispirata dai canoni di ciò che deve e vuole essere una bella osteria contemporanea. Si pesca quindi da un menu scritto quotidianamente a mano, con piatti che dipendono dalla disponibilità giornaliera delle materie prime con una filosofia rivolta verso il minimo spreco possibile, e si va da ricetta più classiche come le ciriole alla ternana al coniglio della valnerina, passando per preparazioni che dalla tradizione pescano per andare verso nuove rotte. Un esempio è la lingua di manzo alla piedilucana, oppure un’ottimo pan brioche di trota, maionese e cavolo cappuccio, arrivando a una faraona alla leccarda realizzata seguendo tecniche di cottura più moderne ed ottimizzate, in grado di esaltare il sapore del piatto. 

![](/images/faraona-leccarda-lillero-alessandro-creta-terni.jpg)

«Un tempo la faraona, simbolo della nostra cucina, veniva arrostita, preparata con la sua salsa di frattaglie a parte, poi spaccata in quattro pezzi, ripassata in pentola e servita a tavola. Un procedimento che però mortificava un po’ il piatto: la carne subiva due cotture e la pelle diventava molle, riumidificata dalla salsa. Oggi invece lavoriamo in modo diverso: disossiamo parzialmente la faraona, la cuociamo a bassa temperatura, la rosoliamo in padella e la ultimiamo al forno. Così otteniamo una pelle super croccante e una carne succosa. La salsa viene recuperata con i suoi oli e le frattaglie, molto originale e verace. Con le ossa ricaviamo un fondo bruno che stringiamo e rifiniamo per accompagnare il piatto. Un esempio semplice, ma che racconta bene il nostro processo e la nostra filosofia»
