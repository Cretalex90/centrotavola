---
title: >-
  Giovani chef crescono: con Nicola Cascini, chef de La Locanda del Cardinale ad
  Assisi
author: Alessandro Creta
date: 2025-09-08T00:00:00.000Z
type: featured
draft: true
images:
  - /images/nicola-cascini-locanda-cardinale.png
categories:
  - News
tags:
  - michelin
  - nicola cascini
  - assisi
  - locanda del cardinale
---

Classe 1998, umbro di origine, **Nicola Cascini** è oggi lo chef più giovane alla guida di un ristorante di alto livello in Umbria. Da aprile è executive alla **Locanda del Cardinale** di Assisi, dove sta portando avanti un percorso personale e professionale ambizioso: unire tecnica, sostenibilità e ricerca costante, senza dimenticare la tradizione, importante sì seppur non centrale nella sua filosofia. Nel suo curriculum figurano esperienze significative in Italia e all’estero: dal ristorante Le Bistrot di Calví, in Francia, al Capo Nord all’Isola d’Elba, fino a una parentesi milanese al fianco di Antonello Colonna. Il tutto, dopo essersi diplomato all'istituto alberghiero proprio di Assisi, città in cui è poi tornato con un ruolo di significativa importanza, quasi a chiusura del primo cerchio della sua fin qui giovane carriera.

Nei suoi contesti professionali Nicola ha potuto affinare competenze fondamentali: tecniche di cucina avanzate, velocità di esecuzione e una rigorosa pulizia nel lavoro, elementi che oggi rappresentano pilastri della sua identità professionale. Dopo il ritorno in Umbria a causa della pandemia, Cascini ha guidato per tre anni la cucina di **Gus**, a Foligno, affermandosi come una delle voci più interessanti della nuova generazione umbra. 

![](/images/nicola-cascini-locanda-cardinale-assisi-intervista.jpg)

Con lui abbiamo parlato dei primi mesi in brigata, delle sfide quotidiane e della sua idea di cucina protagonista nel centro storico di Assisi.

***Sei arrivato qui ad aprile: possiamo dire che sei ancora in rodaggio?***
Sì, esatto, siamo ancora in una fase di assestamento. È appena arrivato un nuovo ragazzo che ci dà una mano in cucina e presto ne arriverà un altro per la sala. Stiamo crescendo insieme, perché è importante costruire un gruppo unito. Intanto sto già pensando a un menù autunnale più ambizioso.

***Raccontaci un po’ dei tuoi primi mesi alla Locanda. Sei probabilmente il più giovane chef di un ristorante di alto livello in Umbria: come hai vissuto questo inizio?***
Devo dire che non mi sono sentito sotto pressione. Già a 22 anni ero responsabile di una piccola cucina: un contesto più ridotto, certo, ma con le sue complessità. Quell’esperienza mi ha insegnato a stare tranquillo e a lavorare giorno per giorno con costanza. Le difficoltà ci sono, come in ogni percorso, ma ho molto entusiasmo e voglia di crescere.

***Facevi già parte della brigata di cucina precedente: com’è stato il passaggio a chef? Hai mantenuto qualcosa della vecchia impostazione o hai voluto cambiare subito?***
Ho cambiato tutto da subito: piatti, impostazione, fornitori. Credo sia giusto così. Quando arriva un nuovo chef deve portare la propria idea di cucina, non limitarsi a continuare quello che c’era prima. Per me era importante mettere subito la mia firma sul menù.

![](/images/locanda-cardinale-bottoni-pollo-olive.png)

***Fin qui, sei soddisfatto?***
Sì, direi di sì. Le soddisfazioni non mancano, anche se ci sono giornate difficili. L’importante è continuare a spingere, a migliorare, e cercare sempre di trasmettere qualcosa attraverso la cucina.

***Come definiresti la tua cucina, a livello di identità?***
Mi piace spaziare a 360 gradi. Non sono legato in maniera esclusiva alla tradizione: studio anche tecniche giapponesi, ad esempio. Se un giorno dovessi aprire un mio ristorante, mi piacerebbe lavorare molto con il pesce, con tecniche di frollatura particolari, ovviamente su prodotto pescato e non allevato. Allo stesso tempo amo la carne e non rinnego la tradizione, che però mi piace rivisitare.

***E come nasce il tuo menù? Ti lasci guidare più dalla stagionalità, dal territorio o dalle tendenze del momento?***
La stagionalità è fondamentale, così come il territorio. Sto cercando collaborazioni con produttori locali e punto a una cucina a spreco zero. Mi piace lavorare con verdure e ingredienti vegetali, anche se non è sempre semplice. Credo molto nella sostenibilità: scegliere un allevamento allo stato brado o un pesce pescato significa offrire qualità, anche se spesso il cliente non percepisce la differenza. È un lavoro anche di educazione gastronomica.

![](/images/locanda-cardinale-gnocco-brace-oca-tartufo.jpg)

***Ti fa un effetto particolare essere visto come “lo chef più giovane dell’Umbria”?***
No, non mi pesa. Sono una persona semplice e umile, non ho mai amato mettermi troppo in mostra, nemmeno sui social, anche se adesso mi tocca un po’ di più. La mia soddisfazione quotidiana è portare a termine il lavoro, crescere con la mia brigata e migliorare. So che c’è ancora molta strada da fare.

***La tua più grande soddisfazione e la più grande difficoltà in questi primi mesi da chef?***
La soddisfazione più grande è proprio essere arrivato a questo ruolo e vivere tante piccole conquiste quotidiane: partecipare a eventi, cucinare per fiere, crescere professionalmente. Non c’è un momento unico, ma un insieme di esperienze positive. La difficoltà più grande invece è la carenza di personale: un problema comune a tanti ristoranti, anche stellati. A volte ti ritrovi a dover coprire più ruoli contemporaneamente, fare doppio lavoro per far funzionare tutto. È faticoso, ma fa parte del percorso.
