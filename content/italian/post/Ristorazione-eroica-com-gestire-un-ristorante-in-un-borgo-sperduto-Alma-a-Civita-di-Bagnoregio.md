---
title: >-
  Ristorazione eroica: com'è gestire un ristorante in un borgo "sperduto"? Alma
  a Civita di Bagnoregio
author: Alessandro Creta
date: 2025-05-26T22:00:00.000Z
type: featured
draft: true
categories:
  - Ristoranti
---

Un antichissimo centro di origine etrusca. Un borgo di quasi 3000 anni, un tempo snodo commerciale data la vicinanza del Tevere e del lago di Bolsena, oggi importante meta turistica visitata ogni anno quasi da un milione di curiosi, provenienti da tutto il mondo. Nel mezzo, fino a praticamente gli anni 70 del secolo scorso, un lento declino che ha rischiato di cancellare dalla mappa del centro Italia questo paesino arroccato su un colle, collegato al resto del mondo solamente da un ponte di 300 metri. Unica via per raggiungere le viuzze di Civita Di Bagnoregio, uno dei borghi più antichi e belli d’Italia. 

Oggi Civita è arcinota, la sua conformazione particolare su questo colle di roccia calcarea scavato e disegnato dagli agenti atmosferici (e anche da eventi sismici, in passato) la rende riconoscibile anche agli occhi dell’osservatore più distratto. Ogni weekend viene quasi presa d’assalto dai turisti, affascinati da questo borgo così particolare e peculiare. 

Un ponte, dicevamo, l’unica via percorribile per arrivare lassù in cima. Tutt’intorno la cosiddetta valle dei calanchi, paesaggio quasi lunare nel quale spicca Civita in tutta la sua magia. All’interno del borgo una decina di abitanti, ben più gatti, e tante strutture ricettive, tra casette e appartamenti di fortunati possessori che affittano a turisti e visitatori. Bar, ovviamente, e anche una manciata di ristoranti tra queste viuzze. Ma com’è fare ristorazione in un borgo praticamente sperduto? Com’è mandare avanti un ristorante in un centro che di fatto è raggiungibile solamente a piedi, percorrendo un lungo ponte, una via non solo per i turisti, ma anche per trasportare materie prime e prodotti da lavorare poi in cucina?

L’ho chiesto a Maurizio Rocchi, proprietario e chef del ristorante Alma Civita, che ci ha spiegato com’è essere ristoratore in questa piccola isola senza mare che si staglia sulla valle dei calanchi. “Ristorazione eroica”, è forse il primo pensiero che viene in mente percorrendo il ponte che porta a Civita, immedesimandosi in un ristoratore che in questo borgo minuscolo deve portare avanti un’attività.

«È bellissimo, ma veramente difficile. Civita è stupenda ma logisticamente molto complicata. Mi ricordo che una volta venne a trovarmi un amico ristoratore di Modena, uno che lavora ad altissimi livelli, fa catering ovunque. Arrivò qui a Civita e mi disse: “Io non capisco come facciate a lavorare quassù. Qui, appena inizia la giornata, è già finita».

E aveva ragione. È un po’ come la viticoltura eroica, quella che si fa nei territori impervi: qui esiste una ristorazione eroica. Ma quindi, concretamente, come ci si organizza per far arrivare le materie prime fin quassù? «Faccio io la spesa ogni giorno - dice Maurizio - al mattino mi sveglio alle sei, sei e mezza, e vado a comprare il necessario. Porto tutto su col motorino. Abbiamo anche un mini trattore del Comune, lo usiamo per la spesa settimanale più grande. Ma non sempre è disponibile: se è rotto, se è giù a Bagnoregio, se non arriva in tempo... allora sono costretto a fare due o tre viaggi col motorino. Quando non ci sono turisti sul ponte, riesco a passare meglio. Ma col caldo, col freddo, con la pioggia, ogni giorno è una sfida. E poi, essendo in un edificio storico, non abbiamo spazio per fare grandi scorte: dobbiamo comprare fresco ogni giorno. È una continua logistica eroica».

Una difficoltà amplificata dal fatto che Maurizio non viva a Civita, ma da Bagnoregio si rechi qua ogni mattina molto presto per preparare tutto l’occorrente per la giornata lavorativa. Giorno dopo giorno.

«A volte i fornitori non scendono nemmeno fino al ponte per problemi di permessi, quindi scaricano a Bagnoregio. E se poi arrivi al ponte e il trattore è rotto o non c’è, sei fregato. È davvero un casino». A sentire il suo racconto, quasi una vita da montanaro: «È così. Mio padre aveva aperto qui una bruschetteria negli anni ’80. Portava tutto a spalla con lo zaino. È come avere un rifugio in alta quota: se gela, motorino e trattore non vanno. Ma alla fine, nell’improvvisazione, tiri fuori l’ingegno. Non serviamo solamente il pasto al cliente, ma cerchiamo di regalare un'esperienza originale, autentica, anche considerando tutto ciò che c'è dietro un singolo piatto. 

«La mia famiglia è qui da 500 anni. Mio padre è nato a Civita, mia madre ha vissuto qui. Da piccolo vedevo i miei nonni portare su le olive e l'uva con gli asini. Queste immagini mi sono rimaste nel cuore. Volevo creare un posto che raccontasse tutto questo, dove la gente potesse sedersi e capire dove si trova, respirare la storia. E io, per quello che posso, cerco di farlo ogni giorno».

Cosa significa per Maurizio oggi fare ristorazione a Civita? «È una sfida continua, ogni giorno. E sì, è giusto parlare di “ristorazione eroica”. Lo dice anche mia moglie: “Solo un pazzo farebbe quello che fai tu”. Ma io ci credo. Non per vendere un piatto, ma per raccontare la storia della mia famiglia. Per me è il modo per far vivere ancora qui dentro l’anima di mio padre e mia madre. E questo non ha prezzo».
