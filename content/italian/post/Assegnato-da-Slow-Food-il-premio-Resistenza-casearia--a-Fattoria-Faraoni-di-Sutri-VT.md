---
title: >-
  Assegnato da Slow Food il premio “Resistenza casearia”  a Fattoria Faraoni di
  Sutri (VT)
date: 2025-09-20T00:00:00.000Z
type: regular
draft: false
images:
  - /images/fattoria faraoni cheese slow food.jpg
categories:
  - News
tags:
  - fattoria faraoni
  - slow food
  - tuscia
  - formaggi
  - 'Cheese '
---

A **Cheese**, la fiera internazionale del formaggio, consegnato ad **Andrea Cippitelli e Silvia Faraoni** il **Premio** che celebra chi produce formaggi e alimenti rispettando naturalità, tradizione e benessere animale. Sei i produttori della Tuscia che espongono alla manifestazione.

Il “***Premio Resistenza Casearia***” è stato consegnato nella giornata di ieri da Slow Food ad Andrea Cippitelli, allevatore e produttore titolare insieme alla moglie Silvia della Fattoria Faraoni di **Sutri**, in occasione dell’inaugurazione di Cheese, la più importante manifestazione internazionale dedicata al **formaggio a latte crudo** in programma fino al 22 settembre a Bra, in Piemonte.

![](</images/faraoni formaggi.jpg>)\
Il prestigioso riconoscimento viene assegnato ogni due anni a quei pastori, casari, studiosi e appassionati che **rifiutano le scorciatoie dell’industria** e continuano a produrre formaggi e alimenti rispettando naturalità, tradizione e benessere animale. La passione e la dedizione che dimostrano nella loro ricerca della qualità mantiene vivo uno straordinario patrimonio di competenze e paesaggi tradizionali. Si tratta di **produttori di piccola scala** che, nonostante il duro lavoro, i rischi e l’isolamento che comportano le loro scelte, continuano a resistere. I vincitori sono stati selezionati sulla base del loro impegno non solo nella produzione di formaggi naturali a latte crudo, ma soprattutto nell’**allevamento equo e rispettoso** degli animali.

Nella motivazione del Premio si legge: “Nel Viterbese, in un territorio invaso dalla monocoltura del nocciolo, Silvia e Andrea hanno deciso di resistere, e di fare una scelta completamente diversa. Anno dopo anno, hanno rigenerato la fertilità del suolo e migliorato la biodiversità dei prati con il metodo del pascolo razionale. Nella loro fattoria allevano vacche di diverse razze (Pezzate Rosse, Maremmane, Chianine), pecore (di razza Massese e Appenninica) e suini. Tutti gli animali sono liberi di muoversi, mangiare, bere e dormire all\&#39;aperto, giorno e notte. Il loro metodi di allevamento non solo salvaguardano la natura, ma la migliorano, la rigenerano. Con il latte crudo, Silvia e Andrea producono ottimi formaggi. Siamo felici di averli con noi, fra i produttori del Presidio Slow Food dei prati stabili e pascoli e di consegnare loro questo premio”.

![](</images/cheese premio faraoni.jpg>)

### Fattoria Faraoni, a Sutri dal 2007

 Fattoria Faraoni nasce nel **2007** a Sutri, nelle campagne della provincia di Viterbo, quando decidono di allevare vacche per produrre formaggi e carne a una condizione: lasciare gli animali al pascolo, pur trovandosi ad appena trecento metri di altitudine. Anno dopo anno, Andrea e Silvia hanno ristabilito la fertilità del suolo, seminando essenze miglioratrici e piante come la gramigna, per dare struttura e solidità al terreno e risolvere i problemi idrogeologici. “In pochi anni, grazie a metodi tradizionali di semina e trasemina e con l’aggiunta del solo letame prodotto in azienda, abbiamo triplicato la produttività dei pascoli, gestiti secondo un approccio razionale” spiega Cippitelli. Oggi Fattoria Faraoni è tra i produttori del Presidio Slow Food dei prati stabili e pascoli.

“È un risultato importante– dichiara **Luigi Pagliaro, presidente di Slow Food Viterbo e Tuscia** – perché riconosce l’impegno di Andrea e Silvia nel preservare prati stabili, pascoli e altri ecosistemi necessari per la salvaguardia della biodiversità. Un modello per il nostro territorio che si presta particolarmente per produzioni di qualità ecosostenibili e nel rispetto del benessere animale”.

### A Cheese 6 produttori della Tuscia

Oltre alla Fattoria Faraoni sono protagonisti in questi giorni a Cheese **sei produttori della Tuscia** grazie al contributo di Arsial-Regione Lazio: “Tenuta Il Radichino” di Ischia di Castro, “Piccola Formaggeria Artigiana” di Viterbo, e “La Cascina Delle Pantane” di Vejano per i formaggi; “Tenuta Il Melograno” di Vasanello, “La frutta” e “Cibo Vivo” di Viterbo per frutta, ortaggi e conserve. Gli stessi produttori intervengono nei laboratori del gusto realizzati nell’area della Regione Lazio-Arsial e condotti da Slow Food Lazio.
