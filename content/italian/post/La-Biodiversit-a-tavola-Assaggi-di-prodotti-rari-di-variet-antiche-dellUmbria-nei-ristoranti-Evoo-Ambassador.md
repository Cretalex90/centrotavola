---
title: >-
  La Biodiversità a tavola. Assaggi di prodotti rari di varietà antiche
  dell’Umbria nei ristoranti Evoo Ambassador
date: 2025-05-05T22:00:00.000Z
type: regular
draft: false
images:
  - /images/umbria.jpg
categories:
  - News
tags:
  - olio dop umbria
  - strada dell'olio
  - umbria
---

Si terrà venerdì **9 maggio 2025**, presso il **“Ristorante la Pergola” di Orvieto**, il secondo appuntamento de “La Biodiversità a tavola. Assaggi e racconti di prodotti rari di varietà antiche dell’Umbria nei ristoranti Evoo Ambassador”, la rassegna proposta dall’**Associazione Strada dell’Olio e.v.o. Dop Umbria**, in vista della “Giornata Nazionale di interesse agricolo e alimentare” di martedì 20 maggio 2025, con il coinvolgimento degli “Umbrian #EVOOAmbassador - Testimoni di oli unici”, la rete creata dalla Strada dell’olio e.v.o. Dop Umbria che seleziona i migliori ristoranti ed enoteche umbri in cui trovare prodotti di qualità tra cui una ricca selezione di oli e.v.o. prodotti in Umbria.

Ad Orvieto la valorizzazione dei prodotti autoctoni e recuperati della biodiversità umbra passerà attraverso la cena proposta dallo chef “Evoo Amabassador” Enrico Mencarino, che si aprirà con un gelato all’olio moraiolo del Frantoio Cecci di Castel Viscardo (TR) e pane croccante; focaccia alla Fava Còttora dell’Amerino (Presidio Slow Food), pecorino e fiori di finocchietto selvatico; insalata di “Fagioli Secondo del Piano” (Presidio Slow Food), zampetto di maiale e aglione; trota fario marinata con cremoso di capra, sedano croccante e merangolo; spaghettone alla crema di aglione cotto al BBQ e salsa di pomodoro di Monte Castello di Vibio; pecora sopravissana: arrosticino e salsa cacio e uovo, tartar con salsa chimichurri. Tutti i piatti saranno accompagnati dai vini della Cantina Palazzone di Orvieto (TR), in particolare dal vino bianco “Musco” ottenuto da una piccolissima vigna impiantata in modo promiscuo con le uve autoctone della zona, mescolate nei filari come da usanze tradizionali della zona e prodotto con utensili e attrezzature antiche in una grotta di tufo scavata sotto un bosco di castagni, senza utilizzo di energia elettrica. Alla cena interverranno: Valentina Dugo, esperta di biodiversità per la rete Umbria Biodiversity, Maurizio Cecci del Frantoio Cecci e un responsabile della Cantina Palazzone.

![](/images/dop-umbria.jpg)

La cena rientra tra le iniziative di avvicinamento alla “Giornata Nazionale di interesse agricolo e alimentare” che in Umbria sarà celebrata, martedì 20 maggio 2025, con il convegno omonimo in programma a Perugia, dalle ore 8.30, presso l’Aula Magna del Dipartimento di Scienze Agrarie ed Ambientali dell’Università degli Studi di Perugia. Ad organizzare il convegno il Parco Tecnologico Agroalimentare dell’Umbria (3A-PTA), il Dipartimento di Scienze Agrarie ed Ambientali (DSA3) dell’Università degli Studi di Perugia ed Umbria Biodiversity, il nascente network che riunisce produttori, cittadini, ricercatori ed esperti, nell’intento di innovare la gestione della biodiversità e riportare la biodiversità “sulla terra” e sulla tavola.

### Questi gli altri appuntamenti in programma

**Giovedi 15 maggio 2025** presso il “Ristorante Il Moderno” di Perugia che proporrà una cena degustazione con cibi a base di Fagiolina del lago Trasimeno (Presidio Slow Food) con olio di cultivar Dolce Agogia abbinato al vino Trebbiano Spoletino; Hummus di Roveja (Presidio Slow Food) in abbinamento al Sagrantino di Montefalco e un dolce con olio Evo Decimi n° 51 (Presidio Slow Food) che nasce da un olivaggio in prevalenza di cultivar Moraiolo e di altre varietà antiche, in abbinamento alla Vernaccia di Cannara (Per info e prenotazioni Tel. 075 9471930 – 349 7531499).

**Venerdi 16 maggio 2025** presso “Silene Piccolo Ristorante” di Foligno (PG) che proporrà un aperitivo/degustazione con finger food a base di legumi, cereali ed erbe spontanee in abbinamento ad oli del Frantoio Gaudenzi di Trevi (PG) e vini della cantina Jacopo Paolucci. Questo il menù: Carciofo alla brace, macco di Fava còttora dell’Amerino (Presidio Slow Food), lievito madre e nepitella con olio e.v.o. “Chiuse di Sant’Arcangelo” monocultivar Moraiolo; acquacotta di erbe selvatiche, pane al Farro di Monteleone di Spoleto e Fagiolo Verdino di Cave con olio e.v.o. “Classe 24” monocultivar Borgiona; Polentina di Roveja (Presidio Slow Food), Trota Fario, Aglione e Finocchio Selvatico con olio e.v.o. “6 novembre” monocultivar Tendellone (Per info e prenotazioni Tel. 380 3927747 / 0742 773313).

**Lunedi 19 maggio 2025** presso “UNE” Ristorante di Capodacqua di Foligno (PG) che proporrà un’apericena con assaggi di Fagioli all’uccelletto: sfere di fagioli, acqua di pomodoro, salvia; Pasta e fagioli thai – Raviolo ripieno di fagioli, salsiccia e scarola; Baccalà, mandorle e fagioli; Tigella ripiena di confettura di fagioli di Cave, spuma di latte e menta. Tutti i piatti saranno abbinati all’olio e.v.o. “La Limona” di Silvano di Murro e saranno serviti in abbinamento ai vini della Cantina Paolucci
