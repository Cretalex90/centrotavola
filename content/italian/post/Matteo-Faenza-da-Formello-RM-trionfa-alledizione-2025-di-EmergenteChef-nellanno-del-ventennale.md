---
title: >-
  Matteo Faenza da Formello (RM) trionfa all’edizione 2025 di EmergenteChef,
  nell’anno del ventennale
date: 2025-05-14T22:00:00.000Z
type: regular
draft: true
images:
  - /images/matteo-faenza-emergente.jpg
categories:
  - News
tags:
  - emergentechef
---

Il 2025 segna un traguardo storico per il Premio Emergente, ideato da Luigi Cremona e Witaly: 20 anni di EmergenteChef, 15 di EmergentePizza e 10 di EmergenteSala, celebrati per la prima volta tutti insieme nella splendida cornice della Villa Reale di Monza. Un’occasione speciale che ha riunito il meglio dei giovani talenti dell’enogastronomia italiana.

La manifestazione, realizzata in collaborazione con Confcommercio Monza, ha visto il coinvolgimento di tre location d’eccellenza: oltre alla Villa Reale – dove si è tenuta la prova teorica – le gare pratiche si sono svolte presso l’Istituto Alberghiero “IPSSEC Adriano Olivetti” di Monza, mentre l’Hotel De La Ville ha ospitato la cena di gara per la categoria Sala.

### Matteo Faenza è l’EmergenteChef 2025

A conquistare il titolo più ambito è stato Matteo Faenza, chef del ristorante Mogano di Formello (Lazio). Una vittoria che conferma il talento di un giovane cuoco capace di fondere tecnica, creatività e un’identità gastronomica ben definita. Faenza ha saputo distinguersi tra i migliori under 30 della ristorazione italiana grazie a piatti che raccontano tanto del suo percorso, fatto di esperienze internazionali – dal Perù al Cile, passando per la Spagna – e radici profondamente italiane.

Il suo successo è emblematico del ruolo che EmergenteChef ha avuto in questi vent’anni: scoprire, valorizzare e lanciare nuove stelle della cucina italiana. Non a caso, oltre cento finalisti delle scorse edizioni hanno poi ottenuto riconoscimenti importanti, tra cui non poche stelle Michelin.
