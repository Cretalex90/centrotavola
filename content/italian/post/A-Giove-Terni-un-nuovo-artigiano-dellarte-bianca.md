---
title: A Giove (Terni) c'è un nuovo artigiano dell'arte bianca
date: 2025-02-26T23:00:00.000Z
type: regular
draft: false
images:
  - /images/riccardo-rinaldi-cornetto-giove.jpg
categories:
  - In buone mani
tags:
  - terni
  - panificazione
  - lievitati
  - pane
---

**Riccardo Rinaldi** apre il suo **Lab** nel borgo umbro per valorizzare l’arte bianca: “*Ricerco sapori autentici, veri*”. Un progetto ambizioso quello del giovane ventinovenne, chef ed esperto panificatore che ha deciso di aprire un laboratorio a Giove, paese di nemmeno duemila abitanti in provincia di Terni. Un laboratorio all’avanguardia in cui Riccardo **sperimenta e produce**, sfornando dolci, sfogliati e lievitati. Il tutto in pochi metri quadri.

Riccardo **ha lavorato tre anni con lo chef Gianfranco Vissani** a Baschi (TR) quando il ristorante “Casa Vissani” vantava due stelle Michelin. Nel suo curriculum si aggiunge poi una stagione con lo stesso chef a Porto Cervo. Già in questa esperienza di cucina Riccardo aveva fiutato una **predisposizione per il mondo dei prodotti da forno**, in primis per il pane. Ed ecco quindi la volontà di formarsi nel settore dell'arte bianca, attraverso tanti corsi per migliorare sempre di più e per offrire al territorio la sua professionalità e la sua competenza.

![](/images/riccardo-rinaldi-giove.jpg)

Il **2025 è l’anno di questo suo nuovo percorso**, questo nuovo viaggio in quel di Giove. Al centro di tutto? Il mondo dei prodotti da forno.

“*Per me è sicuramente un nuovo inizio. Sognavo di poter fare prodotti da forno a Giove, sognavo un piccolo laboratorio dove sperimentare con l’obiettivo di offrire prodotti semplici, tradizionali, fatti con materie prime di alta qualità. Ricerco sapori veri, autentici*” afferma Riccardo. Quindi il pane, la pizza, le crostate e soprattutto i biscotti. Magari per rendere le giornate dei più piccoli maggiormente piacevoli fin dalla prima colazione.

![](/images/riccardo-rinaldi-pane-giove.jpg)

“*Questo LAB serve per **dare vita a una idea**, quella di fare le cose fatte bene, senza pensare a dove siamo. Il cibo deve assolutamente raccontare la qualità, uscendo fuori dal classico schema del ‘chissà se qui c’è mercato’ dobbiamo fare più attenzione a cosa mangiamo, ovunque*” conclude il giovane panificatore.
