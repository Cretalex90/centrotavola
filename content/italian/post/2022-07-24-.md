---
title: Andrea Fanti del Croma_Lago a un bivio? “Forse è tempo per un nuovo capitolo”
author: Alessandro Creta
date: 2024-07-23T22:00:00.000Z
type: regular
draft: true
categories:
  - Senza categoria
---

Novità in arrivo per Andrea Fanti e la sua squadra del Croma? “Forse è arrivato un momento nella mia vita, professionale e privata, in cui c’è bisogno di fare lo step successivo. Sono innamorato del Croma\_Lago e di ciò che siamo riusciti a costruire, assieme al team, qui sul lago di Vico, ma probabilmente è il momento propizio per accettare una nuova sfida, aprire un nuovo capitolo della mia carriera, anche per rinforzare il brand Croma e fargli fare un ulteriore step. Di idee in mente, in questo momento, ce ne sono tante. Chissà che non riesca a concretizzarne qualcuna”. 

Lo chef di origini toscane, classe 1993, è attualmente a capo della cucina del Croma\_Lago a Ronciglione, sulle sponde del lago di Vico, e gestisce anche gli eventi al Croma\_Terra, a Nepi, sempre in provincia di Viterbo. Con queste parole, rilasciate in esclusiva, però potrebbe preannunciare una forte novità nel prossimo futuro, uno scossone per il mondo Croma. “Ci sto pensando da tempo e chissà che non sia arrivato il momento di valutare uno step successivo. Che non significa chiudere per ripartire da zero, ma riuscire a valorizzare e migliorare quanto costruito finora. Per rendere il marchio Croma più riconoscibile anche fuori dal territorio del viterbese”.

Non è quindi escluso che, tra poche settimane (almeno alla fine della stagione estiva) non possa esserci un annuncio importante in vista. Dopo 4 anni il cui Andrea Fanti, la sua squadra e il nome Croma si sono identificati con il lago di Vico, insomma, qualcosa potrebbe bollire in pentola per il prossimo futuro. Come un bambino che, facendosi grande, inizia a guardare anche alle realtà fuori casa, cullando i primi sogni e aspirazioni di diventare qualcosa di più. Dopo il lago e la terra, che sia giunto il momento di guardare al mare?
