---
title: 'La Villa: quando una scuderia rinascimentale diventa un''apprezzata pizzeria '
author: Alessandro Creta
date: 2025-05-15T22:00:00.000Z
type: featured
draft: false
images:
  - /images/la_villa_bagnaia_pizzeria_alessandro_creta.jpg.webp
categories:
  - Ristoranti
tags:
  - pizzeria
  - bagnaia
  - la villa
  - viterbo
---

Trovandomi spesso a confrontarmi con colleghi ed appassionati di food del viterbese sui "migliori" locali della zona, parlando di pizzerie c'è un nome che in tanti nel corso del tempo mi hanno fatto e ripetuto. **La Villa**, localino di Bagnaia che ha conquistato i palati di non pochi clienti. Localino che entra nel novero di quelle 3/4 pizzerie più apprezzate della zona, quelle insomma che si spartiscono i favori (e le nomination) di tanti clienti e pizza lovers. 

Nel cuore di **Bagnaia**, a poche decine di metri dall'ingresso di Villa Lante, c’è un luogo dove storia, sapori e passione si incontrano ogni sera davanti a un forno a legna e un fuoco acceso. **La Villa**, per l'appunto, oggi una delle pizzerie più apprezzate in provincia. È un progetto nato dalla visione e dalla tenacia di due fratelli (Stefano e Luca Buzzi) che hanno trasformato quella che fu un'antica scuderia in un punto di riferimento per gli amanti della buona pizza. Non è un caso che il nome richiami la celebre **Villa Lante**, gioiello del Rinascimento italiano con i suoi giardini all’italiana e le fontane scenografiche. Proprio accanto a questo patrimonio artistico e paesaggistico, un tempo dimora dei **Farnese**, sorge oggi un locale che mescola atmosfera storica e spirito contemporaneo, dove ogni dettaglio è pensato per valorizzare l’identità del territorio.

![](/images/villa_lante_bagnaia_pizza_alessandro_creta_viterbo.png.webp)

### Un sogno nato tra le difficoltà

La storia de La Villa è quella di un’intuizione diventata realtà. I due fratelli fondatori, autodidatti, hanno deciso di scommettere su una passione autentica, scegliendo di aprire la pizzeria ma inconsapevolmente poco prima dello scoppio della pandemia. **Un inizio in salita**, segnato da restrizioni e incertezze, ma che si è rivelato strategico: grazie alle consegne a domicilio, il **nome de La Villa ha iniziato a circolare**, costruendo una solida rete di clienti affezionati. Oggi, con l'emergenza sanitaria alle spalle, quel seme è diventato un albero rigoglioso. I fratelli si dividono i compiti ogni giorno, uno al forno, l’altro alla spianata, condividendo ogni fase del lavoro: dall’impasto alla gestione del locale. Al centro di tutto, un principio semplice ma imprescindibile: la qualità.

Il cuore dell’offerta de La Villa è un unico impasto, frutto di studio e sperimentazione. **Maturato per tre giorni**, nasce da un blend calibrato di farine tipo 1, 0 e integrale. «Volevo un impasto che si sentisse anche al naso – racconta Stefano, pizzaiolo e titolare – che avesse quel profumo di cereali che ti fa capire subito che è vivo». L’idratazione si aggira tra il 72 e il 75%, per garantire una pizza leggera, scioglievole ma ben strutturata.

![](/images/la_villa_bagnaia.jpg.webp)

Tutto viene lavorato **artigianalmente**, con una selezione rigorosa di ingredienti: prosciutti e salumi dell’azienda agricola Stefanoni, formaggi caprini da Monte Jugo, latticini della Piccola Formaggeria Artigiana, verdure locali raccolte da aziende agricole del viterbese. «**Così, dove e quando possibile, raccontiamo il territorio**», spiega ancora Stefano. «Ogni ingrediente è scelto per parlare di dove siamo».

La proposta gastronomica è snella ma studiata, con un equilibrio tra **classico e creativo**. Si parte con una selezione di antipasti che comprende supplì, montanarine e taglieri di salumi e formaggi locali. In carta si trovano quattro tipi di calzoni, pizze rosse e bianche, ma anche cinque “pizze nobili” che reinterpretano il concetto di gourmet in chiave locale. Tra queste, la **Madama Susy** spicca come simbolo del legame con il territorio: susianella (l'insaccato tipico viterbese, a base per lo più di fegato, presidio Slow Food), guanciale, patate e fiordilatte si incontrano in un equilibrio rustico e autentico. C’è poi la Cruda, con pomodori secchi, stracciatella di bufala e alici del Cantabrico. Il menù si arricchisce di proposte fuori carta, come una sorprendente pizza con baccalà mantecato, asparagi e scaglie di cioccolato amaro. La sala, recentemente rinnovata, alterna elementi moderni a richiami storici che testimoniano l’identità del luogo. Quindici tavoli distribuiti in due salette creano un’atmosfera raccolta e accogliente, ideale per una serata all’insegna del gusto. La carta dei vini privilegia etichette locali, con una piccola ma curata selezione di birre artigianali alla spina.
