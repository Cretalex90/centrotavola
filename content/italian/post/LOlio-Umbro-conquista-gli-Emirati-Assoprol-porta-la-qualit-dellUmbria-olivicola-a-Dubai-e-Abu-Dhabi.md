---
title: >-
  L’Olio Umbro conquista gli Emirati: Assoprol porta la qualità dell’Umbria
  olivicola a Dubai e Abu Dhabi
date: 2025-06-07T00:00:00.000Z
type: regular
draft: true
categories:
  - News
tags:
  - assoprol
  - umbria
  - olio extravergine
---

L’eccellenza olivicola umbra sbarca negli Emirati Arabi Uniti. Assoprol Umbria ha partecipato, insieme a tre aziende d’avanguardia, alla missione internazionale di promozione dell’olio extravergine di oliva DOP Umbria e biologico, realizzata in collaborazione con la Camera di Commercio di Perugia a Dubai e Abu Dhabi dal 31 maggio al 3 giugno 2025. Un’occasione di grande rilevanza strategica per promuovere il valore del territorio umbro e la qualità del suo “oro verde” su uno dei mercati più dinamici e in crescita a livello globale. A rappresentare Assoprol in questa missione tre realtà d’eccellenza, espressione di innovazione, radicamento territoriale e qualità certificata, tre aziende: Gnavolini Raccolta Sapore, guidata da Gianmichele Gnavolini, vicepresidente Assoprol; Luigi Tega, rappresentato dal consigliere Assoprol Luigi Tega e Musivum, di Piergiorgio e Francesco Marconi.

La missione si è articolata in una serie di eventi esclusivi e incontri professionali di alto livello: dalla cena di benvenuto ad Abu Dhabi alla presentazione dei prodotti presso il ristorante Cucina del Marriott Resort Palm Jumeirah a Dubai. Evento di punta il 2 giugno al ristorante stellato Talea dell’Emirates Palace di Abu Dhabi, con degustazioni curate dal Maestrod’olio Fausto Borella e dallo chef Luigi Stinga, in presenza di chef, buyer, operatori del settore HoReCa e opinion leader locali. La missione si è conclusa con la partecipazione alla Festa Nazionale della Repubblica Italiana presso l’Emirates Palace: quasi 2.000 ospiti hanno potuto scoprire e degustare l’olio umbro in un corner interamente dedicato alla produzione regionale.

“Questa iniziativa – ha dichiarato Gianmichele Gnavolini, vicepresidente Assoprol – rappresenta un’opportunità straordinaria di promozione per l’olivicoltura umbra. Grazie al sostegno della Camera di Commercio di Perugia, abbiamo costruito le basi per un progetto di ampio respiro, che guarda con ambizione al futuro commerciale dell’Umbria. Il nostro olio continua ad affermarsi come simbolo di qualità e identità territoriale, capace di competere a livello internazionale.”
