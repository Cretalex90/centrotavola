---
title: A Borgo la Chiaracia la cucina affonda le Radici nel territorio
author: Alessandro Creta
date: 2025-04-20T22:00:00.000Z
draft: true
images:
  - /images/radici-ristorante-daniele-auricchio-menu-alessandro-creta.jpg
categories:
  - Ristoranti
tags:
  - gambero rosso
  - michelin
  - castel giorgio
  - terni
  - borgo la chiaracia
  - ristorante radici
---

Immerso nel verde rilassante e sempre accogliente dell’Umbria, a pochi passi dal confine con il Lazio, sorge il ristorante Radici, fiore all’occhiello del resort Borgo La Chiaracia a Castel Giorgio (TR). Questa terra di confine, dove le colline umbre si fondono con la Tuscia viterbese, offre un panorama mozzafiato che fa da cornice a un’esperienza gastronomica meritevole senza dubbio di considerazione, oltre che di una dovuta visita per gli appassionati gourmet sia della zona sia girovaghi. Siamo, dopotutto, a poca distanza da due grandi punti di interesse turistico della zona: Orvieto e Civita di Bagnoregio, e i flussi turistici che ruotano qua intorno sono sicuramente importanti, e un amante di questo tipo di ristorazione può certamente trovare pane per i suoi denti qui da Radici.

### Un resort tra tradizione e modernità

Borgo La Chiaracia è un resort a cinque stelle nato dalla ristrutturazione di antiche cascine, una delle quali fu rifugio di briganti. Oggi, con 26 camere, una spa con piscina interna ed esterna e due ristoranti, rappresenta un perfetto connubio tra rustico e contemporaneo. La struttura è immersa in 14 ettari di verde, offrendo un'oasi di pace lontano dal caos cittadino. Le camere spaziose e confortevoli, dalle quali è facilmente raggiungibile sia la spa sia la hall, adiacente al bar (Etrusco, guidato dal barmanager Alessio Ciucci) e i due ristoranti: Radici e La Pagoda (quest'ultimo, con una proposta più easy e adatta a tutte le esigenze).

### Radici: l’essenza del territorio nel piatto

Il ristorante gourmet Radici, guidato dallo chef napoletano Daniele Auricchio, classe 1990, propone una cucina che affonda le radici nel territorio umbro-laziale, addirittura con un menu degustazione interamente basato su prodotti e materie prime di aziende non distanti più di 20 chilometri dal Borgo. 

![](/images/radici-ristorante-ravioli-seppia-alessandro-creta-daniele-auricchio.jpg)

Auricchio, con esperienze in ristoranti stellati tra Milano, Barcellona, Ischia e il Lago di Como, porta avanti una filosofia culinaria basata sulla valorizzazione delle materie locali, lavorate con buona mano, con rispetto e creatività, senza cedere a inutili formalismi o forzature che rischierebbero di appesantire i piatti. Notevole è l’agnello appena scottato in padella, accompagnato da una salsa alle prugne, forse il miglior piatto del menu attuale, interessante e originale il raviolo di seppia, con tamarindo e scorza di arancio. Immancabile uno dei piatti forte, un coniglio su spuma di lattuga delicatamente avvolto da un’alga, e come sider un mini spiedino di sella di coniglio, lattughino e fondo. Bella e precisa anche la selezione di vini, così come puntuale e piacevole è il servizio del maitre Mauro Clementi.

![](/images/ristorante-radici-agnello-prugne-alessandro-creta-daniele-auricchio.png)

### Un’esperienza riconosciuta

Radici ha ottenuto riconoscimenti importanti, tra cui le due Forchette del Gambero Rosso e l'inserimento con menzione nella Guida Michelin, che ne sottolinea la qualità e l'attenzione al territorio. Il ristorante è apprezzato per la sua cucina creativa e per l'ambiente elegante, con la possibilità di pranzare o cenare anche all'aperto, godendo della vista sulle colline circostanti che, sullo sfondo di una bella cena, disegnano il panorama circostante. 


