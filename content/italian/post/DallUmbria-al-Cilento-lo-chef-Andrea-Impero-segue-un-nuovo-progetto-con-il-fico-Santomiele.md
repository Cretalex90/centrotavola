---
title: >-
  Dall'Umbria al Cilento, lo chef Andrea Impero segue un nuovo progetto con il
  fico Santomiele
date: 2025-06-25T00:00:00.000Z
type: regular
draft: true
images:
  - /images/cilento-umbria-impero-ficheria.jpg
categories:
  - News
tags:
  - andrea impero
  - fico
  - santomiele
  - ficheria
---

Nel cuore del Cilento prende vita un progetto gastronomico senza precedenti: si chiama “Ficheria” ed è il primo ristorante al mondo interamente dedicato al fico, simbolo identitario del territorio cilentano e della Dieta Mediterranea. Ma le novità non finiscono qui: dall'Umbria al Cilento, importante il coinvolgimento di Andrea Impero, chef di fama nazionale e guida del ristorante Elementi Fine Dining (stella Michelin) presso Borgobrufa Resort\&Spa, che assume la direzione creativa e il coordinamento gastronomico dell’intero progetto.

È proprio la visione dello chef Andrea Impero, classe 1989 e tra i protagonisti della nuova cucina italiana, a definire l’anima della Ficheria: un luogo in cui il fico si fa ingrediente principe, raccontato attraverso tecniche innovative, abbinamenti inediti e un’identità gastronomica contemporanea ma profondamente legata alla tradizione. Il progetto nasce dalla volontà di Corrado Del Verme e Antonio Longo, fondatori di Santomiele, di creare uno spazio poliedrico in cui il fico non fosse solo celebrato, ma anche trasformato in esperienze gastronomiche memorabili. E per farlo, hanno scelto uno chef capace di visione e rigore tecnico come Impero, già affermato per il suo lavoro all’Elementi Fine Dining, dove unisce ricerca, estetica e sapori mediterranei.

A eseguire quotidianamente la proposta in cucina sarà lo chef resident Daniele Binario, storico sous chef di Impero e suo fidato collaboratore. Il menù, disegnato da Impero, sarà un viaggio tra passato e futuro, in cui i sapori del Cilento si fondono con l’alta cucina e il fico si trasforma in un simbolo gastronomico globale.
