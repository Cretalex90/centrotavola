---
title: 'Madrid food&drink: dove mangiare e bere nella Capitale spagnola. Mini guida'
author: Alessandro Creta
type: regular
date: 2024-12-11T10:44:43+00:00

firehose_sent:
  - 1733913885
timeline_notification:
  - 1733913886
categories:
  - News
images: ["/images/wp-content/uploads/2024/12/mela-dessert-bien-aparecida-dolce-alessandro-creta-madrid.webp"]
---
_𝑴𝒂𝒅𝒓𝒊𝒅: 𝒇𝒐𝒐𝒅&𝒅𝒓𝒊𝒏𝒌 𝒎𝒊𝒏𝒊 𝒈𝒖𝒊𝒅𝒆. Quali i migliori locali per mangiare e bere nella Capitale, tra quelli provati?_ 

I consigli per tutte le tasche e per tutti i gusti: 

_**La Bien Aparecida**_: una dritta arrivatami direttamente dalla chef Carlotta Delicato che mi ha riconciliato con il fine dining spagnolo, dopo l’esperienza non entusiasmante di Alicante. In un bel quartiere della città, a poca distanza da Plaza de la Independecia, un ristorante che mi ha sorpreso in positivo. Carina la location, curata, e un servizio sorridente e preciso. Nonostante ostacoli linguistici legati all&#8217;inglese il personale si è sforzato di illustrare nel miglior modo possibile ciò che stavamo mangiando, Un menu degustazione di livello, alcuni piatti da Stella nonostante il locale sia “solo” segnalato in Guida Michelin. Notevole un raviolone al baccalà su vellutata di aglio e patate (una ricetta chiamata _Purrusalda_), sorprendente la trippa ed eccezionale il dolce alla mela cotogna. Per gli amanti del fine dining che non vogliono spendere una fortuna o per chi vuole avvicinarsi a questo tipo di cucina, più che consigliato.

![](/images/wp-content/uploads/2024/12/madrid-guida-food-alessandro-creta-bien-aparecida.webp)
 

_**Casa Marius**_: ottimo ristorante “tradizionale”, consigliato a chi è in cerca di una gradevole osteria per una ricca paella o un secondo di carne o pesce. Buone le crocchette di patate con jamon e l’immancabile prosciutto tra gli antipasti. Varia la scelta di paelle, sia di carne sia di pesce. Per tutte le tasche e per tutti i gusti.

![](/images/wp-content/uploads/2024/12/casa-marius-madrid-guida-food-alessandro-creta.webp)
 

_**Mercado San Miguel**_: tanti negozietti e molta gente, ma il tempo della fila è ben speso dal più che buon cibo offerto. Uno spazio al chiuso a poca distanza da Plaza Mayor: qui grande scelta di tapas, soprattutto di pesce (acciughe, baccalà e aringa su tutti), così come di formaggio, ma anche deliziosi bun con il chorizo (la classica salsiccia spagnola), ostriche, spiedini di pesce o di carne. Bella varietà per chi vuole spizzicare più cose, buone, in un unico luogo.

![](/images/wp-content/uploads/2024/12/mercado-san-miguel-madrid-guida-food-alessandro-creta.webp)
 

**_Salmon Guru_**: posizione n. 23 nella classifica 50 Best Bar. In pieno centro, a poca distanza da Puerta del Sol, un cocktail bar molto particolare, dalle vibes elettriche e richiami nipponici. Ampia varietà di cocktail, fantasiosi e originali. Anche qui, a seconda del giorno e dell’ora, non poca fila. Ma dentro è puro argento vivo.&nbsp;

![](/images/wp-content/uploads/2024/12/bar-madrid-salmon-guru-guida-bere-alessandro-creta.webp)
