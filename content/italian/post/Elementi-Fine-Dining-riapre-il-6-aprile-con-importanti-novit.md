---
title: Elementi Fine Dining riapre il 6 aprile con importanti novità
date: 2025-03-24T23:00:00.000Z
type: regular
draft: false
images:
  - /images/elementi-riapertura-piatti-borgobrufa.jpg
categories:
  - Ristoranti
tags:
  - ristorante
  - andrea impero
  - borgobrufa
  - elementi fine dining
---

**Elementi Fine Dining**, ristorante stellato all’interno del Borgobrufa Resort\&Spa, annuncia la sua riapertura ufficiale il 6 aprile, introducendo una novità importante: il servizio del **pranzo della domenica**. Un’occasione in più per scoprire l’esperienza gastronomica firmata dallo **chef Andrea Impero**, che continua a guidare la cucina di Elementi con la sua visione innovativa e raffinata, sempre con uno sguardo alla tradizione e all’esaltazione del gusto delle singole materie prime, in gran parte fornite da piccoli produttori locali.

## Le novità del menu

#### Ferragosto Romano: arriva la tagliatella a base di pollo

Tra le nuove creazioni, spicca "***Ferragosto Romano***", un’interpretazione raffinata di un grande classico della cucina capitolina: pollo e peperoni. Inserito nel menu Ispirazione, Ferragosto Romano è per lo chef la portata principale del menù. Negli ultimi tre menù Impero ha raccontato la cucina romana sotto vari aspetti e per il menù 2025 propone il tipico Pollo con i Peperoni ma realizzato totalmente con pollo. Un impasto realizzato con farina di avena e petto di pollo Laura Peri a cui si realizzano le tagliatelle. Queste vengono poi cotte e gestite come pasta, mantecandole con un ragù fatto con le rigaglie ed i restanti tagli anatomici del pollo. Il Pollo con i peperoni viene interpretato dalla pelle del pollo farcita con la peperonata in conserva adagiata su una salsa concentrata al profumo di pollo e peperoni.

#### Pasta e Cipolla, il signature dish premiato dal Forchettiere

Nel menu Visione, non poteva mancare uno dei piatti più rappresentativi dello chef, "***Pasta e Cipolla***", premiato recentemente come [Miglior Piatto della Ristorazione Umbra ai Forchettiere Awards](https://centrotavola.eu/post/pasta-e-cipolla-di-andrea-impero-premiato-come-miglior-piatto-dellanno-al-forchettiere-awards-umbria/).

“*È stato il **primo piatto che ho creato per Elementi**, addirittura un anno e mezzo prima dell’apertura del ristorante. È ancora oggi una delle mie creazioni più significative*”, racconta Andrea Impero. L’idea alla base è quella di lavorare su un unico ingrediente, la cipolla, sfruttandone al massimo le potenzialità attraverso una crioestrazione che ne esalta l’intensità aromatica. La preparazione è arricchita dall’olio extravergine cultivar San Felice dell’Agricola Locci e dal Parmigiano stagionato 120 mesi, che aggiunge profondità e sapidità al piatto. La mantecatura avviene direttamente a tavola, in un rituale che coinvolge l’ospite e valorizza la semplicità trasformata in alta cucina. Servito come ultimo piatto del percorso Visione, grazie alle sue note caramellate e di nocciola, rappresenta la transizione perfetta verso la fase dolce del menu. “È un piatto che vuole omaggiare il lavoro degli agricoltori di **Cannara**”, conclude lo chef.

#### Partenope: un tributo alla Campania

Un’altra creazione che sta conquistando gli ospiti è "**Partenope**", un’interpretazione contemporanea della pasta, patate e cozze, piatto iconico della tradizione partenopea.

La particolarità di questa versione sta nel contrasto tra temperature e consistenze, con la pasta servita fredda, a completamento di due salse protagoniste:

* una parmentier di patate e porro, arricchita con champagne e panna acida,
* una salsa di cozze, frullate con la loro acqua e pomodoro Corbarino conservato in acqua di mare.

A impreziosire la preparazione, radiatori di pasta, patate fritte nel grasso di guanciale e croccante di guanciale sbriciolato. Il piatto, volutamente servito a temperatura ambiente, gioca con il palato attraverso contrasti di sapori e texture, offrendo un’esperienza sensoriale che reinterpreta la tradizione in chiave contemporanea.

Con queste nuove proposte e l’introduzione dell’apertura domenicale a pranzo, Elementi Fine Dining continua il suo percorso di ricerca e innovazione, affermandosi come punto di riferimento per la cucina d’autore in tutto il Centro Italia.
