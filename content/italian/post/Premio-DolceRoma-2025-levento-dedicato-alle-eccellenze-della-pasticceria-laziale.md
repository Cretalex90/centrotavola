---
title: >-
  Premio DolceRoma 2025: l'evento dedicato alle eccellenze della pasticceria
  laziale
date: 2025-03-19T23:00:00.000Z
type: regular
images:
  - /images/premio-dolce-roma-lazio-dolci.jpg
categories:
  - Eventi
tags:
  - pasticceria
  - dolce
  - roma
  - dolce roma
  - premio
---

Torna più goloso che mai il Premio DolceRoma, giunto alla sua 5^ Edizione. L'evento, ideato per promuovere le attività dolciarie e ricettive della Regione Lazio, si terrà lunedì 31 marzo alle ore 15:00 presso Palazzo Valentini (Sala David Sassoli), attuale sede della Città Metropolitana di Roma.

### Un premio per valorizzare il talento dolciario

Durante la cerimonia verranno assegnati riconoscimenti alle migliori realtà commerciali dolciarie e ai professionisti del settore che si saranno distinti nelle seguenti categorie:

* Tuttofritto: miglior frappa, castagnola, bignè e zeppola;
* DolceAmore: dolci dedicati a San Valentino;
* DolcePasqua: specialità pasquali come colombe, pastiere e cioccolato;
* Colazioni e brunch, inclusi quelli offerti dagli hotel;
* Dessert da ristorazione, premiando la creatività nell’alta cucina.

L'evento è organizzato da Deacomunicazione e Ciak si cucina, con il supporto del giornalista Fabrizio Pacifici. Inoltre, gode del sostegno di Fattoria Latte Sano e Megadolciaria, aziende che promuovono l’eccellenza e la tradizione agroalimentare del territorio. Nel presentare l'evento, Fabrizio Santori, Consigliere di Roma Capitale e Segretario dell’Assemblea Capitolina, ha espresso il suo entusiasmo per questa iniziativa:

"In occasione del Premio DolceRoma 2025, desidero esprimere il mio più sentito apprezzamento per questo evento che celebra le eccellenze della pasticceria romana e laziale. Manifestazioni come questa non solo riconoscono il talento e la dedizione dei nostri artigiani, ma rafforzano anche l’identità culturale e gastronomica della nostra amata città. Un ringraziamento speciale va agli organizzatori di Ciak Si Cucina che con grande impegno sul territorio contribuiscono a valorizzare non solo la tradizione ma anche l'innovazione del segmento dolciario regionale. Auguro a tutti i partecipanti e ai vincitori di questa edizione un futuro ricco di successi, nel segno della qualità e della passione".

Oltre alla premiazione, DolceRoma offrirà ai presenti un'esperienza di degustazione unica. Nella sala adiacente, sarà allestita una degustazione gratuita, grazie alla partecipazione di maestri pasticcieri e aziende partner come Molino dalla Giovanna, burro Debic e olio Frigoloso. Tra i protagonisti della giornata, spicca la Nocciola Romana D.O.P. dell'azienda agricola Il Casale dell'Arcipretura di Carbognano (VT), ingrediente d’eccellenza che racconta la storia e la qualità della pasticceria laziale.


