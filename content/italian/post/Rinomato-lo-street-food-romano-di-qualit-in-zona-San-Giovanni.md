---
title: 'Rinomato, lo street food romano di qualità in zona San Giovanni'
date: 2025-07-22T00:00:00.000Z
type: featured
draft: true
categories:
  - Ristoranti
tags:
  - street food
  - rinomato
  - san giovanni
  - roma
---

Nello storico quartiere San Giovanni a Roma, tra le zone più antiche e storiche della Capitale, esiste un luogo dove lo street food incontra l’artigianalità, la sostanza e l’eccellenza: Rinomato, il laboratorio gastronomico fondato da Valerio Maiali, classe 1990, originario della provincia di Rieti. La sua storia parte da lontano, tra le colline sabine e le cucine delle trattorie di famiglia: prima quella della nonna, poi della madre e infine del padre. È in questo ambiente che Valerio impara il senso dell’ospitalità, il valore della qualità e il piacere del contatto umano. È qui che impara i fondamenti di cucina; materia non solo che l'accompagnerà nella prima fase della sua carriera ma su cui poggerà la filosofia del suo Rinomato. 

### Rinomato, lo street food artigianale a San Giovanni

Dopo un percorso formativo tra le cucine di Roma — da trattorie più storiche come Alfredo alla Scrofa fino a cucine più contemporanee come Romeo e Acquasanta — Valerio decide di fare il grande passo. Apre Rinomato nel febbraio del 2020, a poche settimane dallo scoppio della pandemia. Inizia tutto da solo, tra fornelli e consegne a domicilio, portando avanti il progetto con determinazione e una visione ben precisa: ripensare lo street food con rigore gastronomico, mettendo al centro le materie prime e la cura artigianale.

Il pane è quello di Roscioli, storico forno romano, la carne arriva fresca ogni giorno dalla Macelleria Landini, la porchetta e il pastrami vengono preparati direttamente in casa. L'offerta di Rinomato più in generale propone hamburger di alta qualità, per alcuni clienti tra i migliori di Roma, maritozzi salati reinterpretati in chiave romana, con ricette della tradizione reinventate e reinterpretate a mo' di farcia. La proposta si allarga poi anche a panini vegetariani di stagione, birre artigianali del birrificio Jungle Juice, vini naturali e bollicine selezionate. Tutto contribuisce a creare un menu essenziale ma ricco, che racconta il territorio con veridicità e gusto.

Valerio descrive Rinomato come “un posto dove possano venire tutti: dallo studente al direttore di banca”. Un luogo accogliente, informale e autentico, dove le persone si siedono fianco a fianco senza barriere, unite dal desiderio di mangiare bene. Non è raro che clienti abituali si conoscano tra loro, si salutino per nome, o che si crei un’atmosfera familiare che ricorda le vecchie osterie di quartiere. Non a caso, Valerio gestisce anche la comunicazione social in prima persona, evitando ogni filtro e raccontando il locale esattamente com’è: sincero, vivo, reale.

### Il futuro di Rinomato

Oggi Rinomato è un laboratorio gastronomico senza somministrazione, ma nei prossimi mesi diventerà a tutti gli effetti un locale aperto al pubblico, pronto a evolversi senza perdere la propria identità. Intanto, ha già ricevuto importanti riconoscimenti: tra cui l'inserimento nella guida street food firmata dal Gambero Rosso.

Rinomato oggi rappresenta una realtà resiliente, date le difficoltà iniziali, nuova e coraggiosa nel panorama gastronomico romano. Non è solo un posto dove mangiare un panino, dove gustarsi un gustoso maritozzo salato, ma è un presidio urbano di cucina romana rivisitata, un luogo di incontro, un progetto in crescita che dimostra che la qualità, anche nello street food, non è un dettaglio ma la regola.
