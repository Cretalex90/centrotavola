---
title: 'Rinomato, lo street food romano di qualità in zona San Giovanni'
date: 2025-07-22T00:00:00.000Z
type: featured
draft: true
images:
  - /images/rinomato-roma-maritozzo-centro-tavola.jpg
categories:
  - Ristoranti
tags:
  - street food
  - rinomato
  - san giovanni
  - roma
---

Nello storico quartiere **San Giovanni a Roma**, tra le zone più antiche e storiche della Capitale e a poca distanza dalla famosa omonima basilica, esiste un luogo dove lo street food incontra l’artigianalità, la sostanza e l’eccellenza: **Rinomato**, il laboratorio gastronomico fondato da **Valerio Maiali**, classe 1990, originario della provincia di Rieti. La sua storia parte da lontano, tra le colline sabine e le cucine delle trattorie di famiglia: prima quella della nonna, poi della madre e infine del padre. È in questo ambiente che Valerio impara il senso dell’ospitalità, il valore della qualità e il piacere del contatto umano. È qui che impara i fondamenti di **cucina**; materia non solo che l'accompagnerà nella prima fase della sua carriera ma su cui poggerà la filosofia del suo Rinomato.

![](/images/rinomato-roma-san-giovanni-centro-tavola.jpg)

### Rinomato, lo street food artigianale a San Giovanni

Dopo un percorso formativo tra alcuni ristoranti di Roma — da trattorie più storiche come Alfredo alla Scrofa fino a cucine più contemporanee come Romeo e Acquasanta — Valerio decide di fare il grande passo. Apre **Rinomato nel febbraio del 2020**, pochi giorni prima che l'Italia si chiudesse in lockdown per il Covid Un avvio subito in salita, e che salita, ma Valerio non molla e inizia il servizio tutto da solo, tra fornelli e consegne a domicilio, portando avanti il progetto con determinazione e una visione ben precisa: ripensare lo street food con **rigore gastronomico**, mettendo al centro le materie prime e la cura artigianale delle preparazioni.

![](/images/rinomato-roma-centro-tavola.jpg)

Il pane è quello di **Roscioli**, storico forno romano, la carne arriva fresca ogni giorno dalla Macelleria Landini, la porchetta e il pastrami vengono preparati direttamente in casa. L'offerta di Rinomato più in generale propone **hamburger** di alta qualità, per alcuni clienti tra i migliori di Roma, **maritozzi salati** reinterpretati in chiave cittadina, con ricette della tradizione reinventate e reinterpretate a mo' di farcia. La proposta si allarga poi anche a panini vegetariani di stagione, birre artigianali del birrificio Jungle Juice, vini naturali e bollicine selezionate. Tutto contribuisce a creare un menu essenziale ma ricco, che racconta il territorio con veridicità e gusto.

"Volevo un posto dove potessero venire tutti: dallo studente al direttore di banca. Dove chiunque potesse sentirsi accolto, con proposte semplici ma fatte bene", racconta Valerio. Un luogo accogliente, informale e autentico, dove le persone si siedono fianco a fianco senza barriere, unite dal desiderio di **mangiare bene**. "Ci siamo sempre distinti per un rapporto diretto con la clientela - continua - Le persone si conoscono tra loro, diventano amici, tornano. Questa è la cosa che mi rende più felice."

![](/images/rinomato-roma-sala-centro-tavola.jpg)

### Il futuro di Rinomato

Il locale si trova in Via Soana 30, e prima di Valerio ospitava un dumpling bar cinese. "È stato bello — dice — essere io a rilevare un’attività cinese, invece del contrario che succede spesso. Ho dato a quello spazio una nuova identità". Oggi Rinomato è un laboratorio gastronomico senza somministrazione, ma nei prossimi mesi diventerà a tutti gli effetti un ristorante vero e proprio, attraverso anche un allargamento della cucina e dei servizi in più, pronto a evolversi senza perdere la propria identità. Intanto, ha già ricevuto importanti riconoscimenti: tra cui l'inserimento nella **guida street food** firmata dal Gambero Rosso.

Rinomato oggi rappresenta una realtà resiliente, date le difficoltà iniziali, nuova e coraggiosa nel panorama gastronomico romano. Non è solo un posto dove mangiare un panino, dove gustarsi un gustoso maritozzo salato, ma è un presidio urbano di cucina romana rivisitata, un luogo di incontro, un progetto in crescita che dimostra che la qualità, anche nello street food, non è un dettaglio ma la regola.
