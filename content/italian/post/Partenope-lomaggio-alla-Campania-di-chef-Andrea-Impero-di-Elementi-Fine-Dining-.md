---
title: >-
  Partenope, l'omaggio alla Campania di chef Andrea Impero di Elementi Fine
  Dining. La ricetta
date: 2025-03-12T23:00:00.000Z
type: regular
draft: false
images:
  - /images/partenope-ricetta-andrea-impero.jpg
categories:
  - Ricette degli chef
tags:
  - partenope
  - borgobrufa
  - elementi fine dining
  - Andrea impero
  - ricetta
---

𝗣𝗮𝗿𝘁𝗲𝗻𝗼𝗽𝗲, omaggio alla tradizione campana dello chef Andrea Impero (Elementi Fine Dining, una Stella Michelin presso Borgobrufa, Perugia) con una pasta patate e cozze reinterpretata, servita fredd, in cui le protagoniste diventano le salse. Una parmentier di patate, porro, champagne e panna acida, e una salsa di cozze frullate e pomodoro corbarino. La pasta, radiatori (sotto alle cozze), per una volta si sfila dal suo solito ruolo di protagonista e diventa sparring partner delle salse. Ecco la ricetta della personale dedica di Andrea Impero alla storica combinazione di pasta, patate e cozze

### Ingredienti per 4 persone 

**Salsa marinara **

250 gr cozze sgusciate 

1 kg di pomodorini in acqua di mare 

3 spicchi d'aglio 

Origano 

Peperoncino 

Olio evo 

**Crema parmantier **

500 gr patate rosse 

50 gr porro 

10 gr colatura di alici 

50 gr Champagne ristretto 

100 gr panna acida 

Olio evo 

**Patate noisette **

100 gr grasso fuso di guanciale (conservare il guanciale croccante) 

200 gr patate tagliate alla parisienne 

Per le cozze 

500 gr cozze 

2 spicchi aglio 

Olio evo 

Succo di limone 

Grasso fuso di guanciale 

Prezzemolo tritato 

**Per la clorofilla di prezzemolo **

100 gr foglie di prezzemolo 

10 gr olio evo 

50 gr ghiaccio 

1 gr xantana 

Sale q.b 

**Per la finitura **

50 gr pasta secca, radiatori 

**Procedimento per le cozze **

Pulire accuratamente le cozze. In una pentola capiente, versare un filo d'olio extravergine d'oliva e aggiungere l'aglio e i gambi di prezzemolo. Unire le cozze, coprire con un coperchio e cuocere a fiamma alta per 3-4 minuti. Man mano che le cozze si aprono, toglierle dal fuoco, sgusciarle completamente e separare quelle più grandi da quelle più piccole. Le cozze più piccole verranno utilizzate per preparare la salsa marinara. 

**Procedimento per la salsa marinara **

In un tegame, versare un filo d'olio extravergine d'oliva e far soffriggere leggermente gli spicchi d'aglio tritati. Aggiungere i pomodorini conservati in acqua di mare e un pizzico di peperoncino. Cuocere per 10-15 minuti, quindi unire le cozze sgusciate. Proseguire la cottura per altri 10 minuti, aggiungendo un po’ di origano secco. Una volta cotto il tutto, frullare, filtrare e setacciare fino a ottenere una crema liscia e omogenea. 

**Procedimento per la crema Parmentier **

Tagliare le patate a pasta rossa e il porro a julienne. In un tegame, versare un filo d’olio e lasciar appassire il porro e le patate con un pizzico di sale, fino a quando risultano quasi sfatti. Aggiungere la colatura di alici e sfumare con lo champagne, precedentemente ridotto della metà (per ottenere 50 g di champagne ridotto, partire da 100 g). Una volta aggiunto lo champagne, versare un po’ di brodo vegetale per ottenere una consistenza cremosa. Cuocere a fiamma vivace, staccando la brunitura dal fondo del tegame, quindi incorporare la panna acida. Quando la panna acida si sarà sciolta, frullare il tutto, setacciare e ottenere una crema densa e vellutata, più corposa della salsa marinara. 

**Procedimento per la clorofilla di prezzemolo **

Sbollentare 100 g di foglie di prezzemolo in acqua bollente per 3 minuti, quindi raffreddarle rapidamente in acqua e ghiaccio. Scolare e strizzare bene, quindi frullare insieme a un cubetto di ghiaccio, la xantana, sale e olio extravergine d'oliva fino a ottenere una salsa verde brillante dalla consistenza simile alla clorofilla. 

**Procedimento per la patata noisette** 

Tagliare il guanciale a fette sottili e lasciarlo sciogliere lentamente in un tegame a fuoco dolce fino a renderlo croccante (circa un’ora di cottura). Separare il grasso sciolto dal guanciale croccante, che verrà tritato finemente e lasciato asciugare su carta assorbente. Con uno strumento parisienne, ricavare delle palline di patata (La patata noisette è semplicemente una patata tagliata con il parisienne che è un attrezzo che serve a farle a pallina) e friggerle nel grasso del guanciale fino a doratura. 

**Procedimento per la marinatura delle cozze **

Le cozze più grandi vanno marinate con 2 spicchi d'aglio infusionati nell'acqua di cottura delle cozze, olio extravergine d'oliva, succo di limone, un po’ di grasso fuso di guanciale ed emulsione di prezzemolo tritato. Lasciare marinare per 10-15 minuti prima dell’utilizzo. Un’altra parte dell’acqua delle cozze verrà utilizzata per cuocere la pasta per 5 minuti. Scolare e lasciare raffreddare. Il piatto verrà servito freddo o a temperatura ambiente. 

**Composizione finale del piatto **

Disporre al centro del piatto la salsa marinara, allargandola a formare un cerchio. Aggiungere un cucchiaio di crema Parmentier. Adagiare sopra un radiatore di pasta con la cozza fresca. Distribuire nel piatto le patate noisette, la clorofilla di prezzemolo e il guanciale in polvere. 
