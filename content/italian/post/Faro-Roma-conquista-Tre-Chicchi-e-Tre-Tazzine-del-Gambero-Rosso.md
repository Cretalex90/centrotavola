---
title: Faro (Roma) conquista Tre Chicchi e Tre Tazzine del Gambero Rosso
date: 2025-10-01T00:00:00.000Z
type: regular
draft: false
images:
  - /images/faro-roma-caffè-bar.jpg
categories:
  - News
tags:
  - guida bar
  - bar
  - caffetteria
  - roma
  - Faro
---

**Faro** aggiunge un nuovo e prestigioso traguardo al proprio percorso di eccellenza: il locale romano è stato selezionato dal Gambero Rosso tra i **52 migliori bar d’Italia**, ottenendo il massimo riconoscimento possibile, i **Tre Chicchi** e le **Tre Tazzine**, simbolo di qualità assoluta nel mondo del caffè.

Un risultato ancora più rilevante se si considera che, in tutto il Lazio, solo **due locali** hanno raggiunto questo prestigioso traguardo: Faro e Spazio Niko Romito Bar e Cucina. Per Faro, questo premio rappresenta il coronamento di un lavoro iniziato quasi dieci anni fa con l’obiettivo di ridefinire il concetto di caffetteria in Italia. Nato nel 2016 dall’intuizione di Dario Fociani insieme ai soci Arturo Felicetta e Dafne Natale Spadavecchia, il progetto ha portato nella Capitale la cultura dello specialty coffee, tra i primi in Italia a farlo. Fin da subito, Faro si è distinto per l’attenzione alla qualità delle materie prime, per la ricerca costante di caffè di eccellenza provenienti da filiere sostenibili in tutto il mondo e per un approccio che unisce formazione, sperimentazione e divulgazione.

Ogni tazzina racconta un **micro-lotto**, una **piantagione**, una **storia**: un percorso di selezione meticolosa, rispetto per la filiera e passione per l’ospitalità. La filosofia del locale non si limita a servire un ottimo espresso, ma accompagna il cliente in un viaggio sensoriale e culturale, valorizzando le molteplici sfumature del caffè attraverso diversi metodi di estrazione, abbinamenti inediti e una narrazione che rende ogni degustazione un’esperienza consapevole.

"*Un riconoscimento che premia anni di lavoro, ricerca e passione, e che dedichiamo a chi ogni giorno sceglie di credere insieme a noi in quello che facciamo*." – dichiarano i soci di Faro. Questo riconoscimento si affianca a un percorso già ricco di tappe significative: dal premio come miglior bar d’Italia ai Bar Awards 2020, ai Tre Chicchi e Tre Tazzine conquistati più volte negli anni, fino all’ingresso nella prestigiosa classifica The World’s 100 Best Coffee Shops, unico caffè italiano presente nella Top 100.
