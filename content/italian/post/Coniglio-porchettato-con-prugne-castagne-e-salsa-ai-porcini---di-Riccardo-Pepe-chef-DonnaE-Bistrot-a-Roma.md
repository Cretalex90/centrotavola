---
title: >-
  Coniglio porchettato con prugne, castagne e salsa ai porcini - di Riccardo
  Pepe, chef DonnaE Bistrot a Roma
date: 2025-10-20T00:00:00.000Z
type: regular
images:
  - /images/donnae-bistrot-ricetta-roma-coniglio-porchetta.jpg
categories:
  - Ricette degli chef
tags:
  - porcini
  - coniglio
  - ricetta
  - ricette
---

Ispirato alla cucina contadina della Basilicata, questo coniglio porchettato firmato dallo chef Riccardo Pepe, lucano doc, è un secondo piatto che unisce ingredienti semplici ma ricchi di gusto. Le castagne e le prugne, spesso usate nei piatti delle feste, incontrano il profumo del rosmarino e l’intensità del guanciale in una preparazione che ricorda la porchetta, ma in chiave più raffinata. La salsa ai porcini, tipica dei boschi lucani, completa un piatto che racconta la stagione e il territorio. Si trova nel nuovo menu del DonnaE Bistrot ed accompagna gli ospiti per l’autunno/inverno.

### Ingredienti

Per 6 persone

* 1 coniglio intero disossato, aperto a libro
* 300 g di castagne lessate e pelate
* 200 g di prugne secche denocciolate
* 200 g di guanciale a fette sottili
* 2 scalogni piccoli
* 2 spicchi d’aglio
* 1 costa di sedano
*  2 rametti di rosmarino
* 5 foglie di alloro
* 2 bicchieri di vino bianco secco
* Olio extravergine d’oliva
* Sale e pepe q.b.
* Brodo vegetale q.b.

Salsa ai porcini\* per accompagnare.\
\*La salsa ai porcini può essere preparata facendo rosolare i funghi con aglio e olio, sfumando con vino bianco e frullando con un filo di panna o brodo.

![](/images/donnae-bistrot-coniglio-ricetta.png)

### Procedimento

#### 1. Preparazione del ripieno

Tagliare a pezzetti le prugne e 200 g di castagne. Mescolarle in una ciotola.

#### 2. Farcitura del coniglio

Disponere il coniglio aperto su un tagliere. Salare e pepare leggermente la superficie interna.

Distribuire il composto di castagne e prugne al centro. Aggiungere le restanti castagne, sbriciolare grossolanamente.

#### 3. Arrotolatura e fasciatura

Arrotolare il coniglio su se stesso, formando un rollè.

Avvolgerlo con le fette di guanciale e legarlo saldamente con spago da cucina.

#### 4. Rosolatura

In una casseruola capiente, scaldate due cucchiai di olio. Unire gli scalogni tritati, gli spicchi d’aglio, il sedano tagliato a dadini e il mazzetto aromatico (rosmarino e alloro legati insieme). Adagiare il rollè e rosolare su tutti i lati fino a doratura uniforme.

#### 5. Cottura

Sfumare con il vino bianco. Trasferire la casseruola in forno già caldo a 180°C e cuocere per circa 45 minuti, irrorando di tanto in tanto con del brodo caldo per mantenerlo morbido.

#### 6. Riposo e servizio

Terminata la cottura, lasciare riposare il coniglio per 10 minuti fuori dal forno. Rimuovere lo spago e tagliatelo a fette regolari.

#### 7. Presentazione

Servire le fette accompagnando con salsa ai porcini e, se desiderate, con funghi

porcini a pezzetti saltati in padella.

### Abbinamento Vino: "Autoritratto" 2020 – Mantonico IGT – Antonella Lombardo

A cura di Dario Chieffallo – F\&B Manager e Sommelier del DonnaE Bistrot. Per valorizzare un piatto così stratificato nei sapori, Dario Chieffallo, F\&B manager e sommelier, ha scelto un vino fuori dai percorsi più battuti, una scelta audace: l’Autoritratto 2020 – Mantonico IGT di Antonella Lombardo, un bianco calabrese vinificato in modo macerato, che sorprende per struttura e complessità. Le note di frutta secca, miele ed erbe aromatiche richiamano le castagne e le prugne. La macerazione dona corpo e struttura, sufficiente a reggere il guanciale e la salsa ai porcini. La freschezza e mineralità bilanciano la dolcezza del ripieno e la grassezza del piatto.
