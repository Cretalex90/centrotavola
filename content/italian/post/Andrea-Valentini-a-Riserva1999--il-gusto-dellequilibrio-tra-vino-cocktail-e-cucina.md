---
title: >-
  Andrea Valentini: a Riserva1999  il gusto dell’equilibrio tra vino, cocktail e
  cucina
date: 2025-05-23T22:00:00.000Z
type: regular
draft: true
images:
  - /images/andrea-valentini-riserva1999.jpg
categories:
  - In buone mani
tags:
  - andrea valentini
  - viterbo
  - riserva1999
---

Dietro il bancone di **Riserva 1999**, uno dei locali più ferventi del panorama enogastronomico di **Viterbo**, c’è un ragazzo che ha fatto di cocktail e mixology un linguaggio gastronomico: **Andrea Valentini**, classe 1991, sardo di origine ma ormai viterbese d’adozione. Bartender, formatore e sommelier di terzo livello, Andrea ha costruito la sua carriera con rigore e creatività, studio e formazione, portando il food pairing con la mixology ad alti livelli.

Con alle spalle oltre dieci anni tra cocktail bar, ristoranti e accademie di formazione, Valentini ha fatto della mixology gastronomica la sua firma, unendo la precisione del sommelier all’estro del bartender. Un percorso iniziato quasi per caso, quando, giovanissimo, si ritrovò a lavorare nel locale cagliaritano Maledetta Abitudine: “*Era un posto dove si lavorava e si faceva festa. Lì ho capito che volevo farlo per mestiere. Ho lasciato gli studi di biologia e mi sono tuffato in questo mondo*”.

![](/images/andrea-valentini-bartender.png)

Dopo una lunga **gavetta**, esperienze in locali come il Libarium Nostrum a Cagliari e il Sale Nero di Viterbo, Valentini ha affinato una visione chiara:** il drink deve dialogare col piatto**. “*La gente oggi vuole bere qualcosa che completi il piatto, non solo un aperitivo*”.

Ed è proprio questa visione che ha favorito una più stretta collaborazione tra O' Sarracino (locale "padre" nonché adiacente  di Riserva 1999) a lanciare, a partire da giugno, un menù “***pizza & cocktail pairing***”, dove l’estro del pizzaiolo Mario Di Dato incontra i drink creati da Andrea. “*È un gioco a quattro mani. Abbiamo pensato pizze classiche e creative, bianche e rosse, anche a base di pesce. I drink? Saranno un omaggio all’estate e all’atmosfera mediterranea*”.

Ma dietro al bancone non ci sono solo sperimentazioni. C’è uno **stile chiaro**, una firma: “*Propendo per le salinità, amo i distillati esotici e lavoro spesso con acqua di mare microfiltrata* – racconta Andrea –. *Mi piacciono i drink coloniali, con tequila, mezcal, cachaça. Ma **il vino resta centrale**, specie in un locale come questo dove rappresenta il 75% delle richieste*”.

La passione per il food pairing con il pesce è quasi genetica, tanto da averci dedicato una newsletter dedicata e firmata proprio da lui. “*Vengo da Cagliari, il mare ce l’ho nel sangue. La mia newsletter **Crudité** nasce proprio da questa connessione: ogni settimana un piatto di mare con il drink giusto*”.

Andrea oggi è anche docente per ABI Professional, dove forma i bartender del futuro. E a chi sogna questo mestiere dà un consiglio chiaro: “*Non precludetevi nulla. Molti dicono ‘a me il vino non piace’, oppure ‘non bevo rum’. Il mio percorso da sommelier mi ha aperto nuovi mondi, anche per creare cocktail. Bisogna assaggiare, esplorare, rimanere aperti. Sempre, sia quando si studia sia quando si lavora*”. La **formazione**, dopotutto, non si ferma mai. Nemmeno quando si finisce dietro a un bancone, responsabili della linea beverage di un locale.

*Ascolta il podcast con Andrea Valentini:*

* [Apple Podcast](https://podcasts.apple.com/us/podcast/andrea-valentini-dalla-sardegna-al-bancone-di-riserva-1999/id1509298726?i=1000709617670)
* [Speaker ](https://www.spreaker.com/episode/andrea-valentini-dalla-sardegna-al-bancone-di-riserva-1999--66232577)
