---
title: >-
  “Calici Diffusi” trasforma Viterbo in una passeggiata di gusto tra vino,
  storia e convivialità
date: 2025-07-15T00:00:00.000Z
type: regular
draft: true
categories:
  - Eventi
tags:
  - tuscia
  - vino
  - calici diffusi
  - Viterbo
---

Dal 18 al 20 luglio, Viterbo apre le porte alla prima edizione di Calici Diffusi, una tre giorni interamente dedicata al vino della Tuscia e alla gastronomia locale, che promette di trasformare il centro storico della città in un suggestivo percorso enogastronomico all’aria aperta. Ogni sera, dalle 19.00 fino a mezzanotte, le vie medievali di Viterbo si animeranno di sapori, profumi e calici tintinnanti, in un’atmosfera che unisce convivialità, cultura e promozione del territorio.

L’iniziativa, nata dalla sinergia tra ristoratori del centro, produttori locali e istituzioni, rappresenta una novità assoluta nel panorama degli eventi estivi della Tuscia. “È una proposta che parte dal basso, da chi vive e lavora ogni giorno in questa città,” ha dichiarato la sindaca Chiara Frontini, sottolineando il ruolo dell’amministrazione comunale come “facilitatore” di una rete virtuosa che ha permesso la realizzazione del progetto.

A rendere l’evento unico è la formula diffusa: ventisei locali aderenti proporranno trentaquattro specialità gastronomiche, tutte ispirate alla tradizione e alla stagionalità del territorio. Dai piatti tipici reinterpretati in chiave moderna allo street food d’autore, ogni ristorante o osteria offrirà una proposta diversa, da abbinare a uno degli oltre 130 vini in degustazione, forniti da 38 cantine della provincia viterbese.

I visitatori, una volta ritirato il calice ufficiale (con una cauzione di 5 euro), potranno passeggiare liberamente per le vie del centro, fermandosi nei locali o ai banchi dei produttori per assaporare vini e assaggi gastronomici. Il sistema è semplice: per degustare si acquistano gettoni (2 euro per mezzo calice, 4 euro per uno intero, 6 euro per le etichette premium). I punti di distribuzione dei calici e dei gettoni saranno sei, dislocati strategicamente in tutta l’area dell’evento: Lab, Osteria del Vecchio Orologio, Braceria San Lorenzo (gazebo), Piazza del Comune (gazebo), Piazza San Lorenzo e Il Pellegrino.

“Calici Diffusi è una gemma incastonata nella splendida cornice del centro storico”, ha detto Paolo Bianchini, promotore e portavoce dell’iniziativa, nonché titolare dell’Osteria del Vecchio Orologio, durante la conferenza stampa di presentazione dell'evento. “Siamo partiti da un’idea semplice: fare rete tra chi ama Viterbo e vuole valorizzarla. È la dimostrazione che se ci si unisce, si possono creare eventi di grande qualità anche senza grandi budget”.
