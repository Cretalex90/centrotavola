---
title: >-
  "Pasta e Cipolla" di Andrea Impero premiato come miglior piatto dell’anno al
  Forchettiere Awards Umbria
date: 2025-03-10T23:00:00.000Z
type: regular
draft: true
categories:
  - News
tags:
  - andrea impero
  - forchettiere
  - borgobrufa
  - fine dining
  - elementi
  - piatto
  - umbria
---

La seconda edizione del Forchettiere Awards Umbria ha celebrato l'eccellenza gastronomica regionale premiando il piatto "Pasta e Cipolla" di Andrea Impero (Elementi Fine Dining - Borgobrufa) come "Miglior piatto dell'anno". Si tratta di uno spaghettino in crioestrazione di cipolla di Cannara, con olio Evo e Parmigiano Reggiano 120 mesi.

“Pasta e Cipolla è stato il primo piatto che ho creato per Elementi - ammette lo chef Impero . addirittura un anno e mezzo prima che il ristorante aprisse. È stato quindi un piatto importante ed è tuttora un piatto molto importante per me. È una ricetta dove si lavora con un unico ingrediente e dove l'olio extravergine cultivar San Felice dell’agricola Locci rappresenta il connubio perfetto con questa crioestrazione di cipolla. C’è poi il Parmigiano 120 mesi di stagionatura che conferisce profondità e sapidità alla ricetta, mantecato direttamente a tavola dal cliente”. 

Pasta e Cipolla viene servito come ultimo piatto del percorso degustazione Visione e, per le sue note dolci spiccate, caramellate, di nocciola, rappresenta l’introduzione alla fase dolce del menu. “È un piatto a cui sono particolarmente legato - conclude lo chef - e che vuole omaggiare il lavoro degli agricoltori di Cannara”.

Questo riconoscimento conferma la capacità dello chef originario della Ciociaria di reinterpretare la tradizione con innovazione e raffinatezza, esaltando la semplicità degli ingredienti in una creazione dal gusto straordinario. Il premio è stato assegnato al termine di un mese di votazioni che ha coinvolto oltre 40 preferenze online e un panel tecnico di 20 esperti del settore. La cerimonia di premiazione, tenutasi presso l'hotel Sina Brufani di Perugia, ha visto "Pasta e Cipolla" distinguersi per il suo equilibrio di sapori e la capacità di valorizzare la cucina umbra con un tocco moderno. Il piatto premiato rappresenta un'ode alla semplicità, trasformata in un'esperienza gourmet che ha conquistato pubblico e critica.

Elementi Fine Dining è il ristorante stellato situato all’interno di Borgobrufa, una delle strutture di ospitalità di lusso più rinomate dell’Umbria. Guidato dallo chef Andrea Impero, il ristorante propone un’esperienza gastronomica raffinata, basata sulla ricerca e sull’innovazione, senza dimenticare le radici della tradizione culinaria locale.
