---
title: >-
  Pizza di Pasqua al formaggio: la "torta col cacio" che lievita tra Umbria e
  Marche
date: 2025-04-19T22:00:00.000Z
type: regular
draft: false
images:
  - /images/pizza-di-pasqua-formaggio-umbria-storia.jpg
categories:
  - Aziende e prodotti
tags:
  - pizza col cacio
  - 'pizza di pasqua col formaggio '
  - torta di pasqua
  - pizza di pasqua
---

La **pizza di Pasqua al formaggio**, conosciuta anche come torta al formaggio, crescia, o semplicemente pizza pasquale, è uno di quei piatti che raccontano una storia lunga secoli, fatta di religione, cultura contadina e sapori tramandati di generazione in generazione. Tipica del Centro Italia, in particolare delle Regioni **Umbria e Marche**, oggi è diffusa in molte altre zone, ma le sue radici restano ben piantate nel cuore dell’Appennino.

### Un’origine tra le mura di un convento

Le sue prime tracce risalgono al **Medioevo** e la leggenda vuole che a inventarla siano state le\*\* monache del monastero di Santa Maria Maddalena di Serra de' Conti\*\*, in provincia di Ancona. Era nata come una semplice torta salata, ma nel tempo si è arricchita di ingredienti, trasformandosi in un soffice e profumato lievitato, simbolo della rinascita e della festa. All’inizio era chiamata "crescia di Pasqua", proprio per il suo modo di crescere durante la lievitazione. Il termine, poi, è stato sostituito o affiancato da nomi diversi a seconda della zona: torta di Pasqua, pizza al formaggio, ciaccia, o pizza pasquale. Ogni nome porta con sé la sfumatura di una diversa tradizione locale. Oggi non esiste una versione o una ricetta ufficiale della pizza di Pasqua: è un rito profondamente **domestico e familiare**. Ogni casa custodisce gelosamente la propria variante, i propri segreti, con dosi e ingredienti che si tramandano più a voce che per iscritto. Ampia libertà di scelta sul formaggio utilizzato: c’è chi preferisce usare il **pecorino**, chi aggiunge il **parmigiano**, chi insaporisce l’impasto con pepe nero, chi lo rende più delicato evitando lo strutto o sostituendo il **groviera** con **l’emmenthal**. Forse è proprio questa libertà creativa il segreto del suo successo: la pizza è riuscita quando sa di casa, quando il suo profumo riporta alla colazione di Pasqua con la famiglia, con le uova sode e i salumi sulla tavola, dopo i lunghi giorni di digiuno della quaresima.

### Un rito che parte dal Giovedì Santo

La preparazione di questo pane speciale segue un calendario tutto suo: l'impasto veniva preparato il Giovedì o il Venerdì Santo, in modo che fosse **pronta per la mattina di Pasqua**. Il profumo intenso del formaggio che invadeva le cucine diventava il primo segnale della festa imminente, del momento in cui il digiuno si sarebbe interrotto per fare spazio alla gioia e all’abbondanza. Questa connessione tra cibo e fede è documentata anche in scritti antichi: alcuni documenti risalenti al 1848 testimoniano come la ricetta fosse profondamente legata alla vita monastica e alla tradizione religiosa del Centro Italia.

Oggi la pizza di Pasqua al formaggio è riconosciuta come prodotto agroalimentare tradizionale sia in Umbria che nelle Marche, e rappresenta non solo un delizioso pezzo di cucina locale, ma anche un vero e proprio patrimonio culturale, che unisce generazioni, territori e storie. In un mondo dove tutto cambia in fretta, la pizza al formaggio resta un punto fermo, un sapore che parla di casa, di festa e di radici profonde.

[Foto di Marco Aquilani | Officina Visiva](https://www.officinavisiva.it)
