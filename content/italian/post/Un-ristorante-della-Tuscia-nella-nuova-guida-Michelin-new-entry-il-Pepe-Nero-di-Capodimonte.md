---
title: >-
  Un ristorante della Tuscia nella nuova guida Michelin: new entry il Pepe Nero
  di Capodimonte
date: 2025-06-04T00:00:00.000Z
type: featured
draft: true
images:
  - /images/PepeNero capodimonte.jpg
categories:
  - News
tags:
  - capodimonte
  - pepe nero
  - tuscia
  - michelin
  - guida michelin
---

Una bella notizia per tutta la Tuscia. Il Pepe Nero di Capodimonte, infatti, risulta tra le new entry della prossima Guida Michelin. L'ingresso è stato annunciato dallo stesso sito della Rossa nella giornata di oggi mercoledì 4 giugno, insieme ad altre 13 novità sparse per tutto il territorio nazionale. Un bel traguardo per tutto lo staff del ristorante che si affaccia sul lago di Bolsena, con in cucina lo chef Salvo Cravero e in sala il giovane maitre (proprio di Capodimonte) Bruno Manfredini.

![](/images/Pepe-nero-capodimonte-cravero-chef-menu.jpg)

Questa la motivazione della Michelin che annuncia l'inserimento in guida (non è dato sapere, ancora, se con la Stella, il BiB Gourmand o la segnalazione, lo si saprà solo alla presentazione il prossimo autunno): "Il Pepe Nero è un piccolo locale adagiato sulla sponda ovest del lago di Bolsena, si mostra con arredi moderni e un côté marittimo. Il servizio gentile e professionale consente un'ideale "immersione" nell'ottima cucina prevalentemente di mare. Immancabili i cavatelli con sugo di cozze alla marinara aromatizzate dal limone bruciato, oppure il fritto di calamari, servito nel cartone, fresco e fragrante. Nella carta dei vini, etichette regionali e non, mentre per gli appassionati del "bordo lago" c'è una piccola terrazza che affaccia direttamente sulla spiaggia".

"È una bella notizia per tutto il territorio - confessa lo chef Cravero, che poi sui suoi canali social esprime tutta la sua soddisfazione per il traguardo raggiunto - ci tenevo a condividere con tutti voi questo prestigioso riconoscimento."Un sogno che si realizza: siamo ufficialmente inseriti nella Guida MICHELIN 2025!Grazie alla nostra squadra, ai nostri fornitori, e a chi ogni giorno ci sceglie. Questo riconoscimento è per tutti voi. Un grazie speciale alla mia famiglia — a Sara, più di tutti, per il suo amore e la sua forza silenziosa, e a Daniele, che ha creduto in me fin dal primo giorno. Senza di voi, nulla di questo sarebbe stato possibile."
