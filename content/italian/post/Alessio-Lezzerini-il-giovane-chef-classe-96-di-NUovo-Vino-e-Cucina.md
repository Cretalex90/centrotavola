---
title: >-
  Conosciamo Alessio Lezzerini: il giovane chef classe '96 di N'Uovo Vino e
  Cucina a Sutri
date: 2025-06-30T00:00:00.000Z
type: featured
draft: true
images:
  - /images/officina-visiva-alessandro-creta-chef-lezzerini-n'uovo_33.jpg
categories:
  - In buone mani
tags:
  - n'uovo vino e cucina
  - sutri
  - chef
  - tuscia
---

A **Sutri**, tra la bellezza frutto di retaggi etruschi e la quiete tipica della Tuscia di campagna, lo chef **Alessio Lezzerini** ha trovato il suo equilibrio. Romano di nascita e figlio d’arte, il giovane chef classe 1996 ha percorso un cammino fatto di passione, sacrificio e continua formazione, che lo ha portato oggi a guidare la cucina di **N’uovo Vino e Cucina** con una visione personale, matura, in continua evoluzione.

La sua storia parte dai fornelli di casa, dove il padre – cuoco tradizionale – gli trasmette le prime nozioni di cucina. Da lì il passaggio alla scuola alberghiera di Spoleto, poi il ritorno a Roma e il proseguimento degli studi in una scuola privata. Ma è fuori dall’aula che avviene la vera formazione: prima alla Zanzara in via Crescenzio con Salvatore Testagrossa, poi in un crescendo di esperienze che lo porteranno a confrontarsi con alcune delle figure più influenti della ristorazione italiana. Il legame con Testagrossa è forte e duraturo: insieme lavorano in più contesti, e con lui Lezzerini apprende la gestione di grandi volumi senza mai perdere di vista la qualità. Dopo un’esperienza breve nel ristorante aperto dal padre a Monte Mario, si mette alla prova bussando – umilmente – alla porta di **Domenico Stile**, con il solo desiderio di imparare in una delle principali cucine fine dining di Roma: **Enoteca La Torre** (oggi due stelle Michelin). La sua determinazione viene premiata: da semplice stagista passa in pochi mesi a seguire l’apertura di un nuovo ristorante in Toscana, La Macchia, dove resta per due anni e mezzo.

![](/images/officina-visiva-alessandro-creta-chef-lezzerini-n'uovo_34.jpg)

Il periodo romano successivo è intenso, ma è nel periodo del lockdown che arriva una svolta importante. Lavorando per una famiglia di pescatori, Lezzerini scopre il mondo del pesce povero, della stagionalità, delle aste ittiche e dei prodotti dimenticati: “il quinto quarto del mare”, come ama definirlo. Questa esperienza, più di tutte, segna il suo approccio attuale alla materia prima. Nel 2022, insieme alla compagna, apre un piccolo ristorante nel centro storico di Bracciano. Alessio si toglie le prime soddisfazioni, ma l’arrivo del primo figlio lo costringe a fare una **scelta di cuore**: lasciare la gestione e dedicarsi alla famiglia. È un momento di svolta. Segue un periodo formativo presso **Davide Puleio**, che definisce "decisivo" per la sua visione tecnica del gusto. Tuttavia, i ritmi insostenibili lo spingono a rivedere le priorità.

![](/images/officina-visiva-alessandro-creta-chef-lezzerini-n'uovo_17.jpg)

### L'arrivo da N'uovo Vino e Cucina

**Nel 2023 arriva la proposta che cambia tutto**: entra nella brigata di **N’uovo Vino e Cucina**, in un contesto dove finalmente riesce a conciliare ambizione e vita privata. Dopo appena un mese, gli viene affidata la guida dell’intero progetto gastronomico. Oggi gestisce non solo il ristorante, ma anche l’offerta per eventi, matrimoni e banchettistica dell’intera struttura.La sua cucina si è trasformata insieme a lui. Prima focalizzata sull’effetto “wow”, oggi è una cucina del **gusto, della sostanza e del territorio**. Usa ingredienti stagionali, come normale che sia dopotutto, valorizzando e raccontando i produttori locali, combina pesce e vegetali autoctoni in piatti che raccontano storie vere. Ogni ricetta è il risultato di un percorso ragionato, in cui tecnica e consapevolezza si fondono in modo armonico.

![](/images/officina-visiva-alessandro-creta-chef-lezzerini-n'uovo_23.jpg)

“*Non cerco riconoscimenti, ma crescita. Tutto quello che ho fatto finora è servito a imparare, non a collezionare nomi da mettere sul curriculum*”, afferma Alessio. Il suo obiettivo è dare senso a ogni sacrificio, soprattutto quelli che questo mestiere impone alla sfera privata. E ci riesce con passione, concretezza e una visione chiara: portare in tavola emozioni autentiche, che restano nel ricordo di chi le assaggia.

A N’uovo, oggi, ha trovato non solo un palcoscenico per la sua cucina, ma anche un luogo dove crescere come uomo, padre e chef. Il riconoscimento più importante, per ora, è la segnalazione del ristorante nella Guida Michelin. Con la prospettiva, magari, di poter in futuro riuscire a raggiungere qualcosa di più. I presupposti ci sono tutti, se sarà vera gloria non dovremmo attendere l'ardua sentenza dei posteri...

##### [Foto di Marco Aquilani | Officina Visiva](https://www.officinavisiva.it)
