---
title: >-
  Solidarietà per la Facoltà di Agraria: raccolti oltre 25.000€ per borse di
  ricerca all’Università della Tuscia
date: 2025-06-25T00:00:00.000Z
type: regular
draft: false
images:
  - /images/viterbo-agraria-raccolta-fondi.jpg
categories:
  - News
tags:
  - raccolta fondi
  - viterbo
  - facoltà
  - agraria
---

Il cuore della **Tuscia** batte forte per la sua terra e per chi la studia e la valorizza ogni giorno. Dopo il devastante incendio che ha colpito la **Facoltà di Agraria** dell’Università degli Studi della Tuscia, la risposta del territorio è stata immediata e generosa. Il comitato dei Ristoratori del centro storico di Viterbo ha promosso la raccolta fondi "***Non sarai mai sola***", finalizzata a sostenere borse di ricerca nei due dipartimenti dell’Ateneo, segnando un importante passo verso la rinascita.

In questi giorni è arrivato un contributo di straordinario valore: **10.000 euro donati dalla Cassa Edile di Viterbo e dalla Scuola Edile Viterbo**, un gesto che ha portato il totale delle donazioni a oltre **25.000 euro**.

Il comitato desidera ringraziare pubblicamente i protagonisti di questa generosa iniziativa:

* Ettore Bacchelli, Presidente Cassa Edile
* Gaetano Russo, Vicepresidente Cassa Edile
* Matteo Flati, Presidente Scuola Edile
* Fazioli Marco, Vicepresidente Scuola Edile
* Fabio Turco, Direttore Cassa Edile e Scuola Edile
* Sergio Saggini, Presidente ANCE Viterbo
* Andrea Belli, Presidente Unindustria Viterbo

Questa importante somma, insieme alle offerte raccolte tramite la piattaforma **GoFundMe** [(qui il link per donare)](https://www.gofundme.com/f/non-sarai-mai-sola-unitus?attribution_id=sl:f9015021-b9b1-4f34-9019-2de58c90ee00\&utm_campaign=natman_sharesheet_dash\&utm_medium=customer\&utm_source=copy_link) e alle donazioni lasciate nelle teche presenti nei ristoranti aderenti, rappresenta una risposta concreta e affettuosa a un dramma che ha toccato tutta la comunità. Ad oggi sulla piattaforma online sono stati raccolti oltre 11.000 euro.

L'incendio ha cancellato aule, laboratori e anni di lavoro accademico, ma non ha spento lo spirito di solidarietà che unisce agricoltori, ristoratori, imprenditori e cittadini. **La Facoltà di Agraria ha dato molto al territorio**: competenze agronomiche, tecnologie enologiche, pratiche sostenibili, valorizzazione delle eccellenze locali. In quelle aule si sono formati i professionisti che oggi fanno grande la Tuscia. Le donazioni proseguiranno fino al **20 luglio**, data conclusiva dell’evento “Calici Diffusi – Viterbo”. Un’occasione in più per contribuire a ricostruire non solo gli spazi, ma anche le opportunità per i giovani ricercatori del territorio.
