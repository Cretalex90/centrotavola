---
title: 'Lo Champagne sul lago di Bolsena, al Pepe Nero serata con Encry'
date: 2025-07-09T00:00:00.000Z
type: regular
draft: false
images:
  - /images/champagne-pepe-nero.png
categories:
  - Eventi
tags:
  - champagne
  - pepe nero
  - capodimonte
  - bolsena
---

Sulle sponde del lago di Bolsena il Ristorante **Pepe Nero** di Capodimonte si prepara a regalare un’esperienza sensoriale d'eccezione. Venerdì 11 luglio, il suggestivo spazio esterno sulle rive del lago diventerà teatro di “***Encry Night – Champagne Experience***”, una serata tra calici di eccellenza, piatti creativi e atmosfere "effervescenti" all'insegna delle bollicine francesi.

Protagonista assoluto dell’evento sarà lo **Champagne Encry – Veuve Blanche Estelle**, maison di prestigio internazionale, simbolo di eleganza e purezza. Tre delle sue più rappresentative etichette saranno al centro di una degustazione guidata dal produttore stesso, presente per condividere con gli ospiti i segreti del terroir, i metodi di vinificazione e le storie che rendono ogni bottiglia unica. A firmare l’esperienza gastronomica sarà lo **chef resident Salvo Cravero** che per l’occasione ha ideato un menu ad hoc. Il percorso inizierà con cicchetti veneziani serviti a giro braccio, piccoli assaggi che accendono i sensi, per poi culminare con uno show cooking che omaggerà i celebri Paccheri alla Vittorio ai tre pomodori, reinterpretazione personale di un grande classico dell'alta cucina italiana. In abbinamento, le bollicine selezionate saranno valorizzate dal giovanissimo sommelier e responsabile di sala **Bruno Manfredin**i.

Il Pepe Nero Ristorante, da poco entrato anche nella Guida Michelin, si conferma un indirizzo meta per chi cerca esperienze gastronomiche d'eccezione in un contesto paesaggistico di rara bellezza. Il tutto sul lago di origine vulcanica più grande d'Europa. 

##### *Leggi anche:* - [Bruno Manfredini, sul lago di Bolsena uno dei più giovani maitre della Tuscia](https://centrotavola.eu/post/bruno-manfredini-al-pepe-nero-di-capodimonte-uno-dei-maitre-pi-giovani-della-tuscia/)
