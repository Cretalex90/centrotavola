---
firehose_sent:
  - 1732548319
timeline_notification:
  - 1732548322
title: 'Ristorante L’Aurora, nel verde di Todi il progetto di due ragazzi di Roma'
author: Alessandro Creta
date: 2024-11-25T15:25:18.000Z
type: regular
images:
  - >-
    /images/wp-content/uploads/2024/11/aurora-borgo-cipressi-agnello-tartufo-alessandro-creta.webp
categories:
  - Ristoranti
  - News
tags:
  - agriturismo
  - cucina
  - ristorante
  - todi
  - umbria
---

*Si chiama L’Aurora il ristorante che, dalle colline umbre, guarda “in faccia” Todi. Nel cuore verde d’Italia un progetto di due giovani trentenni di Roma, Davide e Federica, che qui hanno avviato un agriturismo con camere: Borgo dei Cipressi.*

Nel cuore del cuore verde d’Italia. Nelle campagne a ridosso di **Todi**, uno dei più caratteristici borghi della Regione, un progetto avviato poco più di un anno fa ma **pensato già in epoca Covid**, che come un fiore è pronto a sbocciare nel mare verde che caratterizza questo tratto di Stivale. Un **germoglio**, piantato metaforicamente quando ormai quasi 5 anni fa tutti eravamo alle prese con l’emergenza sanitaria, e che ha cominciato a mettere radici poco dopo, sino all’apertura ufficiale avvenuta nella **primavera del 2023**. Un progetto, quindi, di fatto ancora agli albori, che sta inevitabilmente completando il suo rodaggio ma che dimostra avere un’identità precisa e chiara.

Identità filosofica e di cucina, di ciò che vuole essere ora e di ciò che vorrà diventare in futuro. Stiamo parlando di **Borgo dei Cipressi**, una struttura situata sulle colline dirimpettaie a Todi (distante appena 5 chilometri e ben visibile da questo colle) che da **antico casale** è stato ristrutturato, pur mantenendo un’anima rustica e per certi tratti anche vintage. Al punto da esser diventato oggi anche spazio d’accoglienza (6 le camere disponibili) e soprattutto un ristorante, **L’Aurora**; dedicato alla nonna di uno dei due ragazzi che hanno avviato questo progetto green e all’insegna della sostenibilità e dell’autoproduzione di tante materie prime utilizzate in cucina.
{{\< figure src="/images/wp-content/uploads/2024/11/aurora-borgo-cipressi-todi-umbria-ristorante-alessandro-creta.webp" caption="Uovo, parmigiano e tartufo" >}}

**Ma chi sono questi ragazzi?** Due under 35, originari di **Roma**, che nelle campagne tuderti hanno trovato la loro seconda casa. Lui, **Davide Barone**, chef 30enne \*\*ex allievo di Heinz Beck \*\*con esperienze sia a La Pergola di Roma sia da Attimi a Fiumicino, lei **Federica Pasetto**, 34enne panificatrice e pasticcera che ha ereditato dalla nonna questa grande struttura e, in “allegato”, anche **14 ettari di terreno** circostante. Terreno in cui è nato un orto da cui la cucina si rifornisce di buona parte dei vegetali utilizzati, un allevamento di galline, oche, papere e pavoni per l’utilizzo delle uova. Terreno che accoglie pure circa 200 ulivi per la produzione dell’**olio extravergine** e anche due piscine con spazi aperitivo per l’estate. Già tanto, considerando come il progetto di questi due ragazzi romani sia partito da appena un anno e mezzo, ma **una solida base** su cui costruire un futuro in grado di poter regalare soddisfazioni. Perché il potenziale c’è, la speranza che riescano ad esprimerlo al meglio anche. 
{{\< figure src="/images/wp-content/uploads/2024/11/aurora-borgo-cipressi-menu-tortelli-zucca-alessandro-creta.webp" caption="Tortelli di zucca, erborinato" >}}

Un **orto** da cui rifornire la cucina, abbiamo detto, così come un **frutteto** che comprende pesche, susine, albicocche, cachi e fichi. Una serie di **produttori locali** (tutti nel raggio di 20 chilometri) per il resto di materie prime come, per esempio, **grani** per la panificazione o **formaggi**. Una proposta che punta molto sulla **territorialità**, e sulla stagionalità (come è ovvio che sia, dopotutto) e che esprime un solido ***continuum* naturale** con tutto il contesto circostante.

Davide, dopo l’esperienza a La Pergola di Roma, qui nel verde umbro in una realtà del tutto diversa dà forma a una cucina **più di sostanza, più materiale se vogliamo**, in cui il gusto è assoluto protagonista e lo stile è **informale quanto basta** per essere ottima espressione di tutto il quadro d’insieme.
{{\< figure src="/images/wp-content/uploads/2024/11/aurora-borgo-cipressi-sala-ristorante-alessandro-creta.webp" >}}

In una sala dai **forti motivi retrò e vintage**, con oggetti d’antiquariato recuperati da Federica stessa, arriva una serie di piatti gustosi, per tutti, che a loro modo richiamano i pranzi della domenica davanti al camino acceso, in famiglia, magari a casa della nonna. Un richiamo, quello alla nonna, inevitabile considerando la storia di questo posto. «*Mia nonna Aurora aveva sempre sognato di possedere un casale dove trascorrere le vacanze* – racconta Federica – *così mio nonno le regalò questa proprietà di 14 ettari, che prima lui e poi noi decidemmo di chiamare L’Aurora, in suo onore. Pensate che le piante e i cipressi li ha piantati personalmente lei*» racconta Federica. «*È stato anche un po’ un bisogno, una necessità, tornare a questo tipo di cucina dopo una palestra formativa e severa come La Pergola*» ci dice invece Davide, parlando della sua attuale cucina e ricordando i trascorsi romani con un maestro assoluto come Heinz Beck.
{{\< figure src="/images/wp-content/uploads/2024/11/aurora-borgo-cipressi-tagliatelle-cinghiale-todi-alessandro-creta.webp" caption="Fettuccine con genovese di cinghiale" >}}

**E quindi cosa si mangia qui?** La possibilità di effettuare due menu degustazione ma anche l’opportunità di ordinare alla carta. Piatti che combinano tradizione con contemporaneità, con inevitabili personalizzazioni a dare un tratto distintivo all’offerta generale. Sempre una certezza l’uovo con crema di parmigiano e tartufo nero, antipasto così come una tartare di manzo, cachi, peperoncino e yogurt. Ghiotta la focaccia con pulled di cinghiale e maionese al tartufo. Nota di merito per il pane all’uvetta realizzato da Federica, davvero delizioso sia da solo sia a supporto delle immancabili scarpette. Tra i primi spicca un elegante tortello alla zucca con erborinato di capra. Più decise e strong le fettuccine di farro alla genovese di cinghiale. Tra i secondi spicca un delizioso agnello alla brace con tartufo uncinato e un’avvolgente purea di zucca a fare da sparring. Autunno inoltrato espresso anche nel dolce con un dessert al cioccolato, castagne e cachi. 

Per gli ospiti delle camere del B\&B, una bella **colazione** con prodotti qui realizzati nella sala comune ricavata all’interno di un ex fienile ristrutturato e reso spazio in cui sono state ricavate sei ampie stanze.

**Leggi anche:**

<ul class="wp-block-list">
  <li>
    <a href="https://aleepepecom.wordpress.com/2024/11/21/degli-angeli-a-magliano-sabina-un-ristorante-storico-di-ottima-cucina/">Ristorante Degli Angeli, a Magliano Sabina un ristorante storico dell&#8217;alto Lazio</a>
  </li>
  <li>
    <a href="https://aleepepecom.wordpress.com/2024/10/31/italo-da-ponte-a-san-gemini-un-giovane-professionista-guida-la-sala-di-origine/" target="_blank" rel="noreferrer noopener">Italo Da Ponte, da Origine a San Gemini un giovane professionista di sala</a>
  </li>
</ul>
