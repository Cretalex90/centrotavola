---
title: 'Estate 2025: Bazzano Beach rinnova e implementa la sua proposta food&drink'
date: 2025-07-02T00:00:00.000Z
type: regular
draft: true
images:
  - /images/sperlonga-bazzano-menu.jpg
categories:
  - Ristoranti
tags:
  - ristorante
  - menu
  - lido
  - bazzano beach
  - sperlonga
---

**Bazzano Beach** rinnova la sua proposta: **aperitivi** sulla spiaggia ogni sera, un **menu degustazione** che affianca la proposta alla carta nel ristorante e, due venerdì al mese, esclusive **serate gastronomiche** con menu pensati per sorprendere i palati più curiosi, accompagnati da suggestive note di sax.

![](/images/bazzano-beach.jpg)

Nel tratto più affascinante e frastagliato del litorale di **Sperlonga**, in direzione Gaeta, si trova Bazzano Beach, suggestiva caletta in località Bazzano, da cui prende il nome l’insegna guidata da oltre vent’anni da Renato Cardogna. Un angolo riservato e immerso nella natura, nascosto oltre il promontorio del Ciannito, dove la spiaggia incontra il silenzio e il mare diventa protagonista assoluto. Un luogo intimo e autentico, dove lo stabilimento balneare offre **comfort** e **servizi** pensati per chi desidera vivere una giornata al mare in totale relax, in una località che si fregia da anni della Bandiera Blu. Tuttavia, oggi l’anima di Bazzano Beach è sempre più **gastronomica**: il **ristorante** è infatti attivo già dai mesi invernali nei fine settimana per poi aprire tutte le sere da maggio per l’estate. Accedere a Bazzano Beach è un po’ come entrare in una palafitta sospesa tra sabbia e mare: una struttura in legno, con circa settanta coperti distribuiti tra due verande – una frontale e una laterale – dove dominano i toni del bianco e dell’azzurro, in perfetta armonia con l’ambiente marino che la circonda. Accanto a **un’offerta gastronomica sempre più ricca**, l’estate 2025 si apre con una serie di miglioramenti strutturali e di servizio, pensati per rendere ogni esperienza a Bazzano Beach ancora più confortevole.

Questa estate la spiaggia di Bazzano Beach si trasforma in un vero e proprio salotto sul mare: morbidi cuscinoni blu e bianchi accolgono gli ospiti ogni sera della settimana a partire dalle 19, nel momento  del tramonto con djset nel weekend. Il bar, allestito direttamente sulla sabbia, è il punto di riferimento per chi desidera rilassarsi con un drink in riva al mare, dopo un fresco benvenuto con le originali acque aromatizzate: lime, menta e zenzero; cetriolo, menta e lime; pompelmo rosa e rosmarino; finocchio, mango e lime; tè verde o frutti rossi.

Per questo aperitivo, è previsto un **menu dedicato** servito direttamente in spiaggia, ideale per accompagnare il tramonto con gusto e leggerezza. Nel mese di luglio, alla cena à la carte si affiancherà un menu degustazione che comprenderà due antipasti, un primo, un secondo e un dolce che racconta l’identità gastronomica di Bazzano Beach attraverso un percorso ricercato e contemporaneo.
