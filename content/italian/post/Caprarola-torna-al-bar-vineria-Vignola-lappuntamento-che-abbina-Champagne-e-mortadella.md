---
title: >-
  Caprarola, torna alla vineria Vignola l'appuntamento che abbina Champagne e
  mortadella
date: 2025-06-19T00:00:00.000Z
type: regular
draft: false
images:
  - /images/caprarola-bar-vignola-vino-cucina-officina-visiva.jpg
categories:
  - Ristoranti
tags:
  - cucina
  - bar
  - vineria
  - vignola
  - caprarola
---

Nel cuore del centro storico di **Caprarola**, a due passi da Palazzo Farnese, in Piazza Vignola sorge **Vineria Vignola**, locale che unisce la passione per il vino alla tradizione gastronomica. Fondato da Luigi e Claudia, coppia nella vita e nel lavoro, il progetto nasce dall’incontro tra percorsi professionali diversi ma complementari.

Luigi Picca, sommelier, ha costruito la propria esperienza lavorando in alcuni tra i più **rinomati stellati Michelin d’Europa**: El Raco de Can Fabes a Barcellona, La Côte Saint-Jacques in Borgogna, Cordeillan-Bages a Bordeaux, l’**Enoteca Pinchiorri** a Firenze e l’**Enoteca La Torre**, prima a Viterbo e successivamente a Roma. Un bagaglio di esperienze internazionali che oggi mette a servizio di un locale radicato nel territorio, ma allo stesso tempo caratterizzato da vibes eno-internazionali.

![](/images/officina-visiva-caprarola-bar-vignola.jpg)

Claudia ha iniziato il suo percorso professionale dopo la scuola alberghiera, specializzandosi nell’allestimento e nella conduzione della sala. Spinta da una naturale curiosità e da un forte desiderio di approfondimento, ha conseguito anche il diploma da sommelier FISAR, integrando così competenze tecniche alla sua innata attitudine per l’accoglienza. Insieme hanno dato vita a un luogo che **riflette il loro amore per il vino, il cibo e l’ospitalit**à, riconosciuto dalla Guida Ristoranti del Gambero Rosso con le due Bottiglie (simbolo che rappresenta le enoteche/vinerie).

### Champagne Experience: un evento che unisce eleganza e semplicità

Tra le iniziative più rappresentative della Vineria Vignola spicca la **Champagne Experience**, evento nato cinque anni fa dalla collaborazione con La Casa del Gusto, locale adiacente anch'esso affacciato su Piazza Vignola. Originariamente battezzato “Champagne e Mortadella”, l’evento si tiene ogni anno il primo venerdì di luglio e propone un’accoppiata tanto inaspettata quanto vincente: calici di Champagne abbinati a selezioni di mortadella artigianale.

![](</images/champagne experience.jpg>)

Lontano dalle compostezza delle grandi degustazioni, l’iniziativa punta su un’esperienza conviviale, informale e curata, diventando nel tempo uno degli appuntamenti enogastronomici più interessanti della Tuscia. L’abbinamento tra l’eleganza del metodo classico e la semplicità gustosa di uno dei salumi più amati della tradizione italiana racconta bene lo spirito della manifestazione: accessibile, coinvolgente e di qualità. Originale, soprattutto.

### Un’enoteca che parla la lingua del territorio e dei grandi vini

**Vineria Vignola** è più di un wine bar: è un luogo dove ogni bottiglia, accuratamente selezionata da Luigi e Claudia, racconta una storia. L’offerta enologica è ampia e curata con attenzione, con una forte presenza di etichette italiane, francesi e spagnole, frutto delle esperienze internazionali dei titolari. L’approccio alla degustazione è inclusivo: chiunque può avvicinarsi al mondo del vino con curiosità e senza timori, guidato da una passione autentica e da un servizio attento, diretto ed informale.

![](/images/officina-visiva-caprarola-bar-vingnola-vino.jpg)

Accanto ai vini, la cucina della Vineria riflette lo spirito di una buona trattoria di paese: piatti abbondanti, saporiti e legati il più possibile alla tradizione locale. La proposta gastronomica punta su ingredienti semplici ma selezionati, capaci di valorizzare il vino, accompagnandolo. Il tutto in un rapporto in cui è quasi la cucina ad essere al servizio del calice, e non viceversa.

[Foto di Marco Aquilani | OfficinaVisiva](https://www.officinavisiva.it)
