---
title: >-
  Non solo birra artigianale: Birrificio Amerino lancia ad Amelia il pub Casa
  Amerino
author: Alessandro Creta
date: 2025-03-26T23:00:00.000Z
type: featured
draft: false
images:
  - /images/casa-amerino-amelia-pub.jpg
categories:
  - News
tags:
  - pub
  - casa amerino
  - birrificio amerino
  - birrificio
  - umbria
  - amelia
---

A due passi dal suggestivo borgo medievale di **Amelia**, in provincia di Terni, nasce **Casa Amerino**, un nuovo punto di riferimento per gli amanti della birra artigianale e della classica proposta food da pub. Un locale che non rappresenta solo un luogo di ritrovo, ma diventa il naturale proseguimento del percorso iniziato da **Birrificio Amerino**, realtà nata nel 2017 dall'idea dei fratelli Alessandro e Marco Di Stefano, con l'obiettivo di produrre birre artigianali di  qualità grazie anche all'esperienza e al lavoro del mastro birraio Francesco Federico.

Dopo un primo periodo come Beer Firm, i fratelli Di Stefano decidono di investire in un impianto di produzione proprio, inaugurando il loro primo stabilimento a Terni. La loro passione e dedizione vengono presto riconosciute a livello nazionale, con diverse vittorie al concorso di Birre Artigianali che si tiene ogni anno al **Beer Attraction** di Rimini. Tra le birre più apprezzate spicca la Northup, una speziata con buccia d'arancia dolce e coriandolo, vincitrice  di diverse medaglie d'oro all'annuale concorso romagnolo nonché di un recente riconoscimento **Slow Food** come etichetta imperdibile all'interno della guida delle Birre d'Italia.

![](/images/casa-amerino.png)

Nel 2023, i fondatori decidono di tornare alle proprie radici, trasferendo l’intera attività ad **Amelia**, la cittadina che ha ispirato il nome del birrificio. Con spazi più ampi a disposizione, non solo la produzione viene potenziata, ma nel corso del tempo inizia a prendere forma anche **Casa Amerino**, un pub che offre la possibilità di degustare le birre artigianali direttamente nel luogo in cui nascono.

### Una proposta food in sintonia con le birre di Amerino

Casa Amerino propone un menù variegato che sposa la tradizione della **cucina da pub** con la qualità delle materie prime e il rispetto della stagionalità. Tra le proposte i classici taglieri misti di salumi e formaggi, smash burger, club sandwich, focacce miste e sfiziosità fritte, tutti piatti pensati per **accompagnare** alla perfezione ogni birra disponibile alla spina. Il locale dispone di un impianto a sei vie, attraverso il quale a rotazione vengono servite le **sedici birre** prodotte dal birrificio. Tra queste spiccano la **Mario Rossi**, una bionda classica dal tenore alcolico di 5,2%, la **Northup**, una saison belga dal 7% di alcol, e la **Masika**, una double IPA americana che raggiunge l’8%. Non mancano le birre acide alla frutta e l’ultima nata, la **Shhhh**, un’American Lager realizzata in collaborazione con Fermentis, multinazionale leader nel settore dei lieviti. Ogni birra nasce da una continua ricerca e sperimentazione, con l’obiettivo di ottenere il giusto equilibrio tra gusto e originalità, soddisfacendo sia i palati più esperti che i neofiti della birra artigianale.

Casa Amerino non vuole essere solo un pub, ma un luogo d’**incontro e condivisione**, un indirizzo nuovo e inedito nel panorama della bassa Umbria. Il locale, con vista sull’impianto di produzione, offre un ambiente accogliente e familiare, perfetto sia per giovani in cerca di una serata in compagnia, sia per chi vuole scoprire prodotti locali di qualità.

Oltre alle birre e al cibo, Casa Amerino propone una serie di **iniziative** per coinvolgere il pubblico. Sono previsti eventi con musica dal vivo e DJ set, oltre a **visite guidate** per scoprire il processo di produzione della birra e corsi di **degustazione** per approfondire la cultura brassicola. Durante la bella stagione, è possibile godere di un’ampia area esterna, arricchita da un murales realizzato dall’artista David Pompili, che ha decorato la facciata con le grafiche delle birre prodotte.
