---
title: >-
  Luca Ludovici di ConTatto (Frascati) protagonista alla Fiera dei Sapori
  d'Italia
date: 2025-09-22T00:00:00.000Z
type: regular
draft: true
images:
  - /images/contatto-fiera-sapori-frascati.jpg
categories:
  - News
tags:
  - ristorante
  - contatto
  - Frascati
---

Martedì 23 settembre, alle 20:00, Luca Ludovici sarà protagonista del cooking show “Frascati: Identità in divenire” alla Fiera dei Sapori d’Italia, che si terrà in quella che è considerata la perla dei Castelli Romani. Sul palco principale, lo chef del ristorante ConTatto cucinerà insieme al collega Jacopo Ricci del ristorante frascatano Dopo Lavoro Ricreativo. I piatti cucinati dalla coppia, serviti al termine dell’appuntamento, saranno abbinati ai vini delle cantine Simone Pulcini e La Torretta proposti dalla sommelier Ilaria Giardini.

“Jacopo è un grande amico e un professionista che stimo. Sono contento di poter salire sul palco insieme a lui, in una manifestazione nella nostra città. Racconteremo la Frascati di oggi, capace di rinnovarsi senza mai dimenticare le sue radici. Proponiamo due cucine molto differenti: la mia molto incentrata sulla ricerca in grotta, la sua su materie prime di produttori locali, con una profonda attenzione agli sprechi” ha affermato Luca Ludovici.

Tre saranno i piatti serviti nel cooking show. A firma di Luca Ludovici, il Riso affinato in grotta, salvia, anice, purea di limone, croste di Parmigiano. Un piatto preparato con Carnaroli di Riso Buono affinato nella grotta del ristorante per tre mesi: periodo, questo, che permette al chicco di assorbire umidità, sentori tostati, perdere parte dell'amido e ridurre i tempi di cottura. Il riso sarà accompagnato da una purea di limone e croste di Parmigiano in fase di mantecatura e da polvere di salvia e anice. Il piatto sarà accompagnato da due sides preparati a quattro mani dagli chef Ludovici e Ricci: Funghi misti cotti all'interno di una zucca e un Consommé di funghi, un brodo chiarificato, tipico della cucina francese.
