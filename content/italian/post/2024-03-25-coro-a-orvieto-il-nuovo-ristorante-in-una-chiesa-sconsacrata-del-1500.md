---
wordads_ufa:
  - 's:wpcom-ufa-v4:1711442499'
firehose_sent:
  - 1711390481
timeline_notification:
  - 1711390481
title: 'Coro, a Orvieto il nuovo ristorante in una chiesa sconsacrata del 1500'
author: Alessandro Creta
date: 2024-03-25T18:14:39.000Z
type: regular
images:
  - >-
    /images/wp-content/uploads/2024/03/coro-ristorante-orvieto-alessandro-creta.webp
categories:
  - Ristoranti
  - News
tags:
  - chef
  - coro
  - gourmet
  - menu
  - orvieto
  - ristorante
---

***Una delle più recenti, e interessanti, novità in Umbria è rappresentata da un ristorante davvero sui generis.*** ***Nella cittadina umbra a due passi dal famoso Duomo.***

Verrebbe da dire quasi “***fuori dal coro***”, con la “c” rigorosamente minuscola, non fosse per il fatto che questa espressione, dato il nome del ristorante, rischierebbe di essere abusata, con annesso pericolo di perdere di valore. A ben vedere però **fuori dal coro questo spazio** lo è davvero, per quanto il gioco di parole sia piuttosto semplice e immediato dato il nome del ristorante. Per l’appunto **Coro, situato nel cuore del centro storico di Orvieto (Tr)** in una via che porta dritta verso il Duomo cittadino.
{{\< figure src="/images/wp-content/uploads/2024/03/coro-orvieto-alessandro-creta-ristorante-menu.webp" >}}

Coro, la motivazione di questo nome è doppia. Prima di tutto perché il ristorante sorge letteralmente **all’interno del coro di una chiesa sconsacrata del 1500**, un edificio storico (oggi Palazzo Petrus) distante appena un centinaio di metri da quella meraviglia architettonica che è il **Duomo**. Negli spazi dove un tempo si nutriva lo spirito, insomma, oggi si nutre il corpo in un passaggio di consegne ben più essenziale ed edonista. **Coro** però anche per un altro motivo, perché è la **crasi** dei nomi dei due che guidano questo progetto ambizioso in uno dei centri più storici e affascinanti di tutta l’Umbria, Regione che sensazioni e numeri alla mano (leggasi, l’exploit di ristoranti inseriti nell’ultima edizione della Guida Michelin) sembra ormai pronta per grandi cose. 
{{\< figure src="/images/wp-content/uploads/2024/03/coro-sala-ristorante-orvieto-alessandro-creta.webp" >}}

Dicevamo, i due a comando di questo progetto sono **Francesco Perali**, responsabile di sala, il cui “co” finale del nome di congiunge con le lettere iniziali di **Ronald Bukri**, chef classe 1987 di origini albanesi ma dall’età di 6 anni trapiantato in Italia, e ormai figlio adottivo del nostro Paese. Eccolo quindi **Coro**, un ristorante inserito in un contesto di rara bellezza in cui si percepiscono vibrazioni ambiziose. 
{{\< figure src="/images/wp-content/uploads/2024/03/bukri-perali-coro-orvieto-alessandro-creta.webp" caption="Francesco Perali e Ronald Bukri" >}}

L’ambizione, dopotutto, è quasi naturale considerando i trascorsi di chef Bukri, uno che si è formato nelle cucine di **Arnolfo**, storico ristorante due stelle Michelin in Toscana guidato da Gaetano Trovato, uno dei maestri che un giovane Ronald (ancora 21enne e alla prima esperienza in un fine dining) ha avuto prima di intraprendere una sorta di viaggio dell’eroe moderno che l’ha portato prima da **Lo Priore** (l’altro suo mentore) a Siena, poi a Londra nel bistellato Sketch e a Sidney nel tristellato Guillaume at Bennelong. A tutto ciò ha fatto seguito il ritorno in Italia, nuovamente in Toscana dove a Montalcino all’Osticcio ha conosciuto proprio Francesco Perali, responsabile di sala originario di Orvieto. 
{{\< figure src="/images/wp-content/uploads/2024/03/coro-ristorante-spaghetto-orvieto-alessandro-creta.webp" caption="Spaghetti, Parmigiano Reggiano, limone, paprika" >}}

E da poche settimane, la data di apertura ufficiale è stata il 23 dicembre, proprio a Orvieto Francesco è tornato assieme a Ronald per regalare **alla cittadina un ristorante che in zona mancava**, che quasi nella provincia ternana (particolarmente indietro per quanto riguarda il fine dining rispetto al perugino, dove invece c’è grande fermento), ad **esclusione di pochi casi**, mancava. Le ambizioni, come detto, sono alte, e non possono essere altrimenti considerando contesto e personalità che si sono imbarcate “in coro” in tale avventura. “Con Francesco – racconta Ronald – abbiamo condiviso un progetto importante in passato, Osticcio a Montalcino, e quando abbiamo dovuto chiudere quell’avventura con lui ci **siamo promessi di continuare insieme**. Coro di fatto è partito così, da quella promessa. Lo stesso nome del ristorante indica questa comunione di intenti, perché è composto dal finale del nome di Francesco e l’inizio di Ronald, a indicare come **dove finisca uno inizi l’altro**“.
{{\< figure src="/images/wp-content/uploads/2024/03/coro-meringata-ristorante-orvieto-alessandro-creta.webp" caption="Meringata, Tè Lapsang, agrumi, mandorle" >}}

**Cosa si mangia da Coro?** Sovrastati da una **volta alta ben 12 metri**, con tanto di affreschi alle pareti, i commensali (sono una trentina, in tutto, i coperti) possono affidarsi alle mani dello chef optando per uno dei **tre menu degustazione alla cieca** (Coro Ardente, Coro Libero e Coro Armonico, il principale da 6 portate) con possibilità di aggiungere uno o due extra, o scegliere alla carta. “A me – racconta Ronald parlando della sua filosofia – piace una cucina non parlata ma **sussurrata**, che i piatti siano in linea con ciò che sono io e quello in cui credo. Nei menu degustazione inoltre il cliente ha la possibilità di inserire degli ***special***. Sono piatti che mi hanno caratterizzato e che mi porto dietro: lo spaghetto al Parmigiano Reggiano, limone e paprika, il gambero rosso con emulsione di miele, olio e limone che è un antipasto, e poi dopo un dessert a base di miele, finger lime e polline fresco. Ora è entrato in carta un piatto che sta riscuotendo un buon successo, la pancia di pecora con calamaro che penso mi porterò dietro per un po’”.
{{\< figure src="/images/wp-content/uploads/2024/03/coro-orvieto-gocce-alessandro-creta.webp" caption="Gocce, il cocktail bar di Coro" >}}

Ultimi aspetti ma non per importanza. Coro dispone anche di **9 camere** in cui poter soggiornare nel centro storico dell’affascinante borgo umbro, e il **cocktail bar** che “anticipa” letteralmente il ristorante, posizionato tra l’ingresso di Palazzo Petrus e lo stesso Coro. **Gocce**, questo il nome, dispone di una saletta interna ma anche di un bel cortile esterno, ed è guidato dalla fantasia (e dalle mani) di **Domenico Sciascia**. Carta di drink attenta e precisa, fantasiosa il giusto, da cui poter optare per un aperitivo (con la possibilità di aggiungere dall’apposita carta una selezionata proposta food) o un piacevole after dinner.
