---
title: 'Da Tarquinia all''Italia: parte il Divin Mangiando in tour '
date: 2025-05-04T22:00:00.000Z
type: regular
draft: true
images:
  - /images/divin-mangiando-tour.jpg
categories:
  - News
tags:
  - gastronomico
  - concorso
  - tour
  - divin mangiando
---

Dopo il successo delle precedenti edizioni, Il Divin Mangiando, la gara gastronomica promossa dalla cuoca dell’Alleanza Slow Food Viterbo e Tuscia Vittoria Tassoni, con Slow Food Costa della Maremma Laziale, esce dai confini di Tarquinia e si prepara a conquistare le regioni italiane con un inedito format itinerante: DivinMangiando in Tour.

Grazie alla collaborazione con l’Associazione Italiana Food Blogger (AIFB), il progetto, che vede il sostegno del Comune di Tarquinia, di Slow Food Viterbo e Tuscia e come partner varie aziende agroalimentari locali, coinvolgerà 15 food blogger e food writer di tutta Italia. I partecipanti riceveranno una mistery box ricca di ingredienti provenienti in gran parte da aziende locali di Tarquinia e della provincia di Viterbo. La missione: realizzare ricette originali e racconti digitali capaci di esaltare le eccellenze enogastronomiche del territorio, diffondendone i valori e le tradizioni attraverso la creatività e l’esperienza. Le creazioni saranno pubblicate sui blog, profili Instagram e pagine Facebook delle blogger partecipanti, oltre che – a discrezione degli autori – su YouTube, TikTok, Pinterest, Telegram e altri canali digitali, per una diffusione capillare e coinvolgente. I contenuti saranno inoltre rilanciati dalle associazioni partner del progetto, contribuendo a generare una rete virtuosa di promozione e visibilità. Tutte le ricette realizzate saranno valutate da una commissione tecnica composta dallo chef Salvo Cravero, del ristorante Pepe Nero di Capodimonte, dal sindaco di Tarquinia Francesco Sposetti, dalla presidente AIFB e Accademica della Cucina Italiana Anna Maria Pellegrino, dal giornalista gastronomico Alessandro Creta, dalla stessa Vittoria Tassoni.
