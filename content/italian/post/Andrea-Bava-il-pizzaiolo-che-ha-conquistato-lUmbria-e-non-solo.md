---
title: 'Andrea Bava, il pizzaiolo che ha conquistato l''Umbria (e non solo)'
date: 2025-08-21T00:00:00.000Z
type: featured
draft: false
images:
  - /images/dandrea_andrea_bava_pizzeria_contemporanea.jpg.webp
categories:
  - In buone mani
tags:
  - pizzeria
  - pizza contemporanea
  - perugia
  - andrea pizza contemporanea
---

Classe **1990**, nato in Piemonte e cresciuto a Perugia, **Andrea Bava** non ha seguito il percorso che immaginava per sé. Da giovane, diplomato geometra, aspirava a una carriera nel settore immobiliare, ma la crisi economica lo costrinse a reinventarsi. A soli ventun anni decide così di aprire una **piccola pizzeria** nel quartiere perugino di San Sisto. "*Benedetto o maledetto quell giorno in cui decisi che era una buona idea prendere in gestione 13 metri quadrati di attività*... *gran parte dei quali occupati da un vecchio forno a legna già presente*" racconta. Senza alcuna esperienza alle spalle, si forma da **autodidatta**, imparando sul campo a impastare, gestire un forno a legna e portare avanti un’attività. È l’inizio di un cammino che, più che una svolta professionale, diventerà una vera **scelta di vita**, un viaggio fatto di sacrifici, coraggio e continua ricerca. Un viaggio, però, fatto anche di riconoscimenti e di soddisfazioni. Sia da parte della critica, sia (se non soprattutto) da parte dei clienti.

![](/images/pizza-padellino-andrea-bava-perugia-contemporanea.jpg)

### Da Andrea, una delle migliori pizze contemporanee d'Umbria

In un mondo che corre veloce e cambia di continuo, Andrea ha trovato la sua **identità** scegliendo l’autenticità come bussola. Per lui, fare pizza significa vivere la quotidianità lasciandosi ispirare da ciò che lo circonda e trasformare ogni stimolo in qualcosa di personale, fuori dagli schemi, senza mai rinnegare le origini. La sua è un’idea di cucina che si veste ogni volta di un abito nuovo, grazie alla stagionalità e al rispetto del territorio, e che si offre a interpretazioni diverse con l’unico obiettivo di regalare un qualcosa di vivo e sempre nuovo. Proprio lui, in Umbria, è stato precursore della **pizza al padellino**: qualcosa che ancora in Regione era poco conosciuto, e allo stesso tempo un omaggio alle sue origini piemontesi. Coerenza, ed identità.

![](/images/andrea-bava-perugia-pizza.jpg)

Il suo percorso professionale inizia nel 2011 con l’apertura della “***Pizzeria da Andrea***”, tredici metri quadrati che diventano presto un punto di ritrovo del quartiere, soprattutto di notte, quando ragazzi e famiglie trovano lì un approdo sicuro. Andrea lavora instancabilmente, spesso fino alle prime ore del mattino, sperimentando con gli impasti e osservando cosa accadeva nel resto d’Italia attraverso i social. Nel 2015 la sua intuizione più audace, quella di introdurre la burrata e di proporre abbinamenti allora insoliti come mortadella e pistacchio, incontra inizialmente diffidenza, ma segna il primo vero atto di innovazione che lo renderà riconoscibile e apprezzato anche fuori dall’Umbria.

Alla fine del 2018 decide di chiudere quel piccolo locale e di **alzare l’asticella**, aprendo “***Da Andrea, Pizza Contemporanea***” nel 2019, sempre a San Sisto. Non più soltanto asporto, ma un ristorante a tutti gli effetti, con un’idea chiara: la pizza può essere un’esperienza contemporanea, un piatto popolare ma anche elegante, al passo con i tempi, capace di raccontare un territorio e di sorprendere con leggerezza. Lo stop forzato della pandemia diventa occasione di crescita, perché Andrea sfrutta quel tempo per **studiare**, riflettere e affinare la propria identità di pizzaiolo e imprenditore.

![](/images/dandrea_pizza_perugia_italia_tavola_alessandro_creta.jpg.webp)

Da allora la sua strada è stata un susseguirsi di riconoscimenti e nuove sfide. Dalla guida del Gambero Rosso, che ha premiato la sua capacità di innovare la proposta della pizza a Perugia, ai Forchettiere Awards, fino alle classifiche di 50 Top Pizza, il suo nome si lega sempre più a una concezione di cucina che valorizza grani antichi, prodotti stagionali e materie prime simbolo della territorialità. Progetti come “**FUTURA**”, un laboratorio di incontri con chef umbri per contaminare la pizza con la cucina fine dining, dimostrano quanto Andrea sia interessato a spingersi oltre i confini classici.
