---
title: 'Olimpiadi della Vera Pizza Napoletana: al via il 3 luglio'
author: Alessandro Creta
type: regular
date: 2022-06-29T07:16:43+00:00

wordads_ufa:
  - s:1656487177
timeline_notification:
  - 1656487005
categories:
  - Eventi
tags:
  - pizza
images: ["/images/wp-content/uploads/2022/06/pizza-napoletana-olimpiadi.webp"]
---
**Più di 300 sfide tra i partecipanti provenienti dai 5 continenti per conquistare l’oro olimpico nella culla mondiale della pizza napoletana**.
{{< figure src="/images/wp-content/uploads/2022/06/olimpiadi-pizza-napoletana.webp" >}}
 

Sta per tornare la più grande sfida tra i migliori pizzaioli di tutto il mondo. Le **Olimpiadi della Vera Pizza Napoletana**, a cura di** AVPN – Associazione Verace Pizza Napoletana**, riuniranno il gotha dell’arte bianca nella capitale della pizza dopo le 18 tappe eliminatorie che hanno fatto il giro del mondo, da Napoli a Los Angeles, passando per Parigi, Istanbul, Il Cairo, Atlanta, Poznan, San Paolo e Gifu. Una competizione cosmopolita, in cui gli “atleti”, professionisti e per la prima volta anche amatori, regaleranno la loro personale interpretazione della Vera Pizza Napoletana

Esordisce proprio in questa edizione delle **Olimpiadi** la categoria “Amatori”, una scelta dettata dalla crescente passione per l’arte bianca dovuta anche ai lunghi periodi passati in casa durante i lockdown degli ultimi anni. L’intento è quello di dare la possibilità ai grandi appassionati della pizza di confrontarsi con i maestri dell’impasto, imparandone i trucchi e i segreti, e vivendo un’esperienza all’insegna della convivialità e del gusto. E chissà che dalla categoria “amatori” non possa emergere qualche talento nascosto. Le discipline in gara si divideranno nelle categorie “Vera Pizza Napoletana”, “Per Gourmet”, “Pizza Fritta”, “Mastunicola” e “Calzone Napoletano”, e vedranno sfidarsi i maestri pizzaioli affiliati AVPN presenti nei cinque continenti, a cui si aggiungeranno i vincitori delle eliminatorie tenutesi in giro per il mondo negli ultimi mesi.

Le Olimpiadi della Vera Pizza Napoletana inizieranno **domenica 3 luglio alle ore 15:00**, con la partenza delle competizioni Olimpiche della categoria “Amatori”, in cui i partecipanti si sfideranno nella preparazione degli impasti. Ma a decretare l’inizio dei Giochi in via ufficiale sarà la **cerimonia d’apertura**, in programma **lunedì 4 alle 10:30**,con l’**accensione della Fiamma Olimpica**, rituale che darà il via a un calendario ricco di eventi, a partire dal disvelamento dell’**Opera Celebrativa della Vera Pizza Napoletana **e**dell’Arte del Pizzaiuolo Napoletano**, patrimonio immateriale dell’Umanità, realizzato dal **Maestro Lello Esposito**.