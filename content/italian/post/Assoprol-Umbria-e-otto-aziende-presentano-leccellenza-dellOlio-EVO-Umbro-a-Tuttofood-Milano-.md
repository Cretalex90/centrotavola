---
title: >-
  Assoprol Umbria e otto aziende presentano l'eccellenza dell'Olio EVO Umbro a
  Tuttofood Milano 
date: 2025-04-29T22:00:00.000Z
type: regular
draft: true
images:
  - /images/assoprol-umbria-tuttofood-milano.png
categories:
  - News
tags:
  - milano
  - tuttofood
  - umbria
  - assoprol
  - olio umbro
  - olio
---

Assoprol Umbria sarà protagonista a Tuttofood Milano, il salone internazionale dedicato al B2B dell'agroalimentare, in programma dal 5 all'8 maggio presso Fiera Milano. L'associazione umbra dei produttori olivicoli parteciperà con uno stand collettivo al Padiglione 4 - stand S01, che ospiterà ben 8 prestigiose aziende del territorio socie di Assoprol Umbria (Viola, Gnavolini, Tega, Ranchino, La Montagnola, Melchiorri, Marconi, Frantoio di Spello), portando sotto i riflettori la qualità e la diversità dell'olio extravergine di oliva DOP Umbria, biologico ed SQNPI. Lo Stand di Assoprol Umbria si animerà durante tutta la manifestazione con un ricco calendario di eventi pensati per far conoscere e apprezzare le eccellenze olearie umbre. I visitatori avranno l'opportunità di assistere a sei coinvolgenti cooking show realizzati da chef che esalteranno l'olio EVO umbro certificato in abbinamenti culinari creativi e gustosi. Un focus particolare sarà dedicato all’assaggio grazie alle sei degustazioni guidate di oli DOP Umbria e biologici, condotte da esperti assaggiatori. Queste sessioni offriranno un'occasione unica per approfondire la conoscenza delle diverse cultivar umbre, comprenderne le specificità organolettiche e apprezzare le sfumature che distinguono gli oli certificati. Sarà inoltre disponibile un'area dedicata agli assaggi individuali di olio EVO certifcati, permettendo a buyer, operatori del settore e appassionati di esplorare in autonomia la vasta gamma di oli di Assoprol Umbria. La partecipazione di Assoprol Umbria e delle sue otto aziende a Tuttofood rappresenta una vetrina importante per promuovere il patrimonio olivicolo umbro certificato a livello nazionale e internazionale, sottolineando l'impegno costante nella produzione di oli extravergini di oliva di altissima qualità, nel rispetto della tradizione e dell’ambiente. Queste attività sono svolte nell’ambito del programma approvato ad Assoprol Umbria ai sensi del Csr per L’Umbria 2023-2027 Intervento SRG 10. 
