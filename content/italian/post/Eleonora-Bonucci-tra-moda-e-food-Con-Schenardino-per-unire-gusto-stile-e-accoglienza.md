---
title: >-
  Eleonora Bonucci, tra moda e food: “Con Schenardino per unire gusto, stile e
  accoglienza”
author: Alessandro Creta
date: 2025-09-09T00:00:00.000Z
type: featured
draft: true
images:
  - /images/schernardino-eleonora-bonucci-intervista.jpg
categories:
  - News
tags:
  - intervista
  - eleonora bonucci
  - schenardino
  - viterbo
---

Schenardino – Cucina, Pizza & Vino – ha fatto il suo ingresso vivace nel cuore di Viterbo il 13 luglio 2025, trasformando Piazza delle Erbe in un punto di ritrovo tra tradizione e contemporaneità. Progetto voluto dall’imprenditrice della moda Eleonora Bonucci, con la visione raffinata di Andrea Serinelli, e reso possibile grazie all’eccellente cucina dello chef Danilo Ciavattini, il locale unisce materie prime locali, design attento e un’accoglienza spontaneamente elegante. In poco tempo ha raccolto un’ottima risposta da parte della cittadinanza, intuendo perfettamente il desiderio di convivialità di Viterbo in cerca di novità e qualità. Schenardino rappresenta così un primo passo concreto di un ambizioso piano che guarda al recupero del celebre Caffè Schenardi, con l’obiettivo di restituire al centro storico il suo anima più autentica e contemporanea.

![](/images/schenardino-sala.JPG)

Schenardino è dunque molto più di un ristorante: è il primo tassello di un progetto ambizioso che intreccia cucina, moda e ospitalità, con l’obiettivo di riportare Viterbo al centro di un’esperienza internazionale di gusto e stile. Ne abbiamo parlato con Eleonora Bonucci, anima del progetto insieme al marito Andrea, che ci ha raccontato il bilancio di questa prima fase e la visione futura che guarda al rilancio del celebre Schenardi come ristorante gourmet, ma non solamente.

Eleonora, a poco meno di due mesi dall'apertura di Schenardino qual è il bilancio di questa prima fase?
Molto positivo. C’è stata una bellissima risposta da parte della clientela, soprattutto locale. Sono venuti tanti clienti di Danilo, così come tanti clienti della nostra boutique. Tutti hanno trovato ciò che si aspettavano: un ambiente di alta qualità, la cucina straordinaria di Danilo e una cura particolare per gli arredi. Chi non conosceva Danilo è rimasto colpito dalla sua cucina, chi non conosceva noi ha notato subito il design e l’attenzione ai dettagli. Si è creata una bella sinergia tra know-how nel design, moda e cura del particolare.

Dopo tanti anni nella moda, come è nata l’idea di entrare nella ristorazione?
L’idea è nata da mio marito Andrea, che ama il food, è appassionato di vino ed è anche un ottimo cuoco casalingo. Inoltre, oggi moda, food e hospitality sono mondi sempre più vicini. Schenardino è stato un primo passo, un lancio: un progetto più accessibile, che ci prepara a quello che sarà il grande progetto di Schenardi, una versione più luxury e completa.

![](/images/eleonora-bonucci-schernardino.jpg)

C’è un’analogia tra la moda e la ristorazione di alto livello?
Assolutamente sì. Nella moda il cliente non viene solo per comprare, ma per vivere un’experience: lo accogliamo con un bicchiere di champagne, in un ambiente curato, e resta con noi per ore. Lo stesso vale per la ristorazione: non basta mangiare bene, bisogna offrire un’esperienza completa fatta di accoglienza, servizio e atmosfera.

Che differenze ha notato tra moda e ristorazione dal punto di vista manageriale?
La ristorazione è molto più immediata: in due ore ti giochi tutta la giornata. Non c’è tempo di ragionamento, bisogna reagire subito. È un mondo che ti insegna ancora di più l’importanza dei dettagli e del tempo, lezioni utili anche per l’altra azienda.

Che progetto sarà Schenardi?\
Sarà un concept che riporterà agli antichi fasti il Gran Caffè Schenardi. Ci sarà un bar, la cucina gourmet e il nostro negozio, collegati al Giardino d’Inverno. Ai piani superiori, oltre al negozio, ci sarà un’hôtellerie di lusso con otto stanze. L’idea è offrire un’esperienza che unisca ristorazione, ospitalità e moda, con l’obiettivo di attrarre anche clientela internazionale.

![](/images/ciavattini-viterbo.jpg)

Com’è stato lavorare con lo chef Danilo Ciavattini?
Benissimo. Io dico sempre che Danilo è Schenardi e Schenardino, e noi speriamo di esserlo per lui. C’è grande sinergia e umiltà da entrambe le parti. Danilo dà il massimo in cucina e noi cerchiamo di farlo in sala, anche se la gestione della sala è stata una sfida inaspettata: è un mondo molto diverso dai negozi e richiede grande esperienza.

Come definirebbe Schenardino?
Non lo chiamerei propriamente un'“osteria”, nel senso stretto del termine Per me è un ristorante con tradizione innovativa, dove arte e design hanno un ruolo centrale. Forse potremmo definirlo un “fashion bistrò”, che richiama un po’ l’atmosfera dei bistrot parigini che amo: cura estetica, musica dal vivo, servizio elegante. E poi c'è il richiamo al fashion, al mondo della moda che è quello a cui sono maggiormente legata.

Quali sono le ambizioni future legate a questo ampio progetto di ristorazione?
Vorremmo che Schenardi diventasse un punto di riferimento, anche con riconoscimenti internazionali. Siamo partiti dal basso, con umiltà, per imparare e crescere. L’obiettivo è portare a Viterbo un’esperienza di ristorazione e ospitalità di livello, che la città merita.
