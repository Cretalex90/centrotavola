---
title: >-
  Roma: a Prati arriva Antela, nuovo giardino urbano tra cocktail d’autore e la
  cucina di Natale Giunta
date: 2025-09-15T00:00:00.000Z
type: regular
draft: false
images:
  - /images/roma-antela-giunta.jpg
categories:
  - News
tags:
  - aperture
  - ristoranti
  - roma
---

Tra le strade di **Prati**, uno dei quartieri più vivaci e frequentati di **Roma**, arriva **Antela**, il nuovo ristorante con cocktail bar che trasforma il giardino dell’NH Collection Roma Centro (via dei Gracchi 332, con accesso indipendente dalla struttura alberghiera) in un’oasi verde dall’atmosfera urban jungle. Dopo una prima apertura soft a giugno scorso, il locale ha appena inaugurato e aperto al pubblico, con un progetto destinato a diventare uno dei punti di riferimento per la ristorazione e la mixology romana. La proposta gastronomica è firmata dal noto **chef Natale Giunta**, che a Roma già guida la cucina di Oro Bistrot. Con Antela porta nella Capitale lo spirito del suo ristorante palermitano City Sea, proprio sul porto, unendo cucina gourmet e sushi bar in un format elegante e cosmopolita.

![](/images/antela-roma.jpg)

A tavola arrivano **materie prime siciliane** e italiane di altissima qualità, rivisitate in chiave contemporanea e con attenzione alla stagionalità. Si parte con una ricca selezione di crudi di pesce, tra tartare, gambero rosso di Mazara e ostriche; poi Capasanta, melone cantalupo, acqua di pomodoro, olio al peperoncino e proposte vegetariane come Mozzarella, barbabietola, arancia, aneto, lamponi e Spaghetto con latte di cocco al limone, crumble di olive, nocciole tostate. Tripudio di mare con il Risotto con gambero rosso crudo, ricci di mare e lime. Non mancano piatti di carne: Ravioli di coniglio, funghi cardoncelli, crema di patate al finocchietto, cipolla in agrodolce, tartufo nero e Agnello, lardo di colonnata, carote, jus di manzo. La cucina è aperta fino alle 23. L’offerta parte dal lunch, disponibile dal lunedì al sabato dalle 13 alle 15, con un menu smart e veloce – tre bun (carne, pesce, vegetariano), insalate gourmet e alcuni piatti selezionati della cena. A seguire, il ristorante rimane aperto fino a mezzanotte con la proposta completa.  Accanto alla cucina, grande protagonista è il **cocktail bar**, guidato da Daniele Zandri, professionista con oltre vent’anni di esperienza tra sala e bancone. La drink list, battezzata “Ad Hoc”, è un viaggio tra storia e miscelazione, con cocktail ispirati alle frasi e ai detti latini più celebri. “Memento audere semper”, “Repetita iuvant”, “Alea iacta est”: ogni drink racconta una storia, con ingredienti ricercati e una narrazione che accompagna la degustazione. Otto proposte alcoliche e quattro analcoliche, accanto ai grandi classici reinterpretati senza l’uso di coloranti artificiali.

Il **cocktail bar** è operativo dalle 16 fino a mezzanotte, con un’offerta più snella durante il lunch e una proposta completa nel pomeriggio e in serata. Due i punti bar, interno ed esterno, con focus sull’area outdoor finché la stagione lo consentirà.
